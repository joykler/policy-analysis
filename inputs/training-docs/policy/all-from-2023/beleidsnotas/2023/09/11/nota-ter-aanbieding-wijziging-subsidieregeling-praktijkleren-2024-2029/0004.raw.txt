De regeling is daarnaast afgestemd met FEZ en de betrokken beleidsdirecties VO,
KO, HO&S en OWB.
3. Wat is het doel van de subsidieregeling?
De Subsidieregeling praktijkleren is een instrument om werkgevers tegemoet te
komen in de investering die de begeleiding van leerlingen/studenten (vo, mbo,
hbo, wo) vraagt, met als doel om de begeleiding op peil te houden en hen te
stimuleren om praktijkleerplaatsen aan te bieden- en zo de aansluiting tussen
onderwijs en arbeidsmarkt te verstevigen.
De subsidieregeling is met name gericht op het stimuleren van
praktijkleerplaatsen voor studenten die een praktijkgerichte opleiding volgen,
waarbij werkgevers door het bieden van een praktijkleerplaats een belangrijk
aandeel leveren voor het studiesucces van de leerling of student. Daarnaast richt
de regeling zich in enkele gevallen specifiek op de praktijkleerplaatsen die
geboden worden in sectoren waarin knelpunten in de personele voorziening
worden verwacht en tot slot op de opleiding van wetenschappelijk personeel dat
onmisbaar is voor onze kenniseconomie. Dit betekent dat de regeling grotendeels,
ongeveer 95%, is gericht op het stimuleren van leerbanen voor een grote groep
mbo bbl-studenten. Een veel kleiner aandeel betreft leerplaatsen in het hbo (voor
deeltijd- en duaal studenten in specifieke sectoren), vo (vmbo-lwt, vmbo-entree,
praktijkonderwijs, voortgezet speciaal onderwijs) en wo (phd/toio), gezien de
beperkte omvang van deze groepen.
Toepassing in Caribisch Nederland
Momenteel wordt de nu nog specifieke wetgeving voor het beroepsonderwijs in
Caribisch Nederland geïntegreerd met de Wet Educatie en Beroepsonderwijs.
Daarmee is er straks nog maar één wettelijk kader voor beide delen van
Nederland en dienen voorzieningen die in Europees Nederland beschikbaar zijn,
dat ook Caribisch Nederland te zijn. Er is daarom een eerste verkenning gedaan of
uitbreiding van de Subsidieregeling praktijkleren naar Caribisch NL wenselijk is. Er
is daarbij alleen gekeken naar Bonaire omdat zich hier het grootste aantal bbl-
studenten bevindt en om de omvang van het evaluatieonderzoek beheersbaar te
houden. De evaluatie wijst uit dat uitbreiding naar Bonaire wenselijk en
uitvoerbaar is, maar dat de regeling niet één-op-één overgenomen kan worden
door contextuele verschillen. Er dient nog een passende werkwijze uitgewerkt te
worden. Bijvoorbeeld wat betreft de gebruikte talen, gegevensuitwisseling en
administratieve procedures. Of uitbreiding van de regeling ook uitvoerbaar is op
St Eustatius en Saba is nog niet verkend. Daarvoor is vervolgonderzoek nodig. Tot
slot zal voor geheel Caribisch Nederland bekeken moeten worden hoe uitbreiding
van de subsidieregeling gefinancierd kan worden. Verwachting is dat dit beperkt
effect heeft op de begroting, omdat het om relatief kleine aantallen bbl-studenten
gaat. Samenvattend, de uitbreiding van de subsidieregeling naar Caribisch
Nederland is wenselijk maar nog niet haalbaar voor de beoogde ingangsdatum
van de vervolgregeling (1 januari 2024). Verdere uitwerking zal in 2024
plaatsvinden en hierbij wordt aansluiting gezocht bij het proces rondom de
integratie van wetgeving.
4. Waarom een subsidieregeling en geen ander instrument?
Pagina 4 van 7
