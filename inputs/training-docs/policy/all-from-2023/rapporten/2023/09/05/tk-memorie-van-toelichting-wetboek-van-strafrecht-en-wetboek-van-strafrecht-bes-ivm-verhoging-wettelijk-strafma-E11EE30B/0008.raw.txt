29291, nr. 3, p. 2). Mensensmokkel is kort gezegd hulp bij illegale binnenkomst en verblijf. De 
ernst van het delict neemt toe wanneer dit gepaard gaat met schending van fundamentele 
mensenrechten, zoals het geval is bij transport van gesmokkelde personen onder mensonterende 
omstandigheden. Mensensmokkel is niet (primair) gericht op uitbuiting, maar gesmokkelde 
personen kunnen zich tijdens hun transport of in het land van aankomst in een zodanige positie 
bevinden dat zij vatbaar zijn voor uitbuiting. Mensenhandel vooronderstelt uitbuiting of is daarop 
gericht. Tegen deze achtergrond kan worden begrepen dat mensensmokkel in sommige gevallen 
het voorstadium is van mensenhandel. Ten tijde van de inwerkingtreding van de Wet van 9 
december 2004 tot uitvoering van internationale regelgeving ter bestrijding van mensensmokkel 
en mensenhandel (Stb. 2004, 645) werd het basisdelict mensensmokkel bedreigd met vier jaar 
gevangenisstraf en het basisdelict mensenhandel met zes jaar gevangenisstraf (toen: artikel 
273a). Door tussentijdse strafmaximumverhogingen wordt het basisdelict mensenhandel nu 
bedreigd met twaalf jaar gevangenisstraf. De voorgestelde verhoging van de strafmaxima van 
mensensmokkel – waaronder de verhoging van het strafmaximum van basisdelict mensensmokkel 
naar acht jaar gevangenisstraf – brengt de strafmaxima van mensensmokkel en -handel weer in 
evenwicht.  
 
Gelet op het uitgangspunt van het kabinetsbeleid dat alle Nederlanders gelijkwaardig worden 
behandeld, wordt voorgesteld in het Wetboek van Strafrecht BES de desbetreffende verhoging van 
de strafmaxima voor mensensmokkel ook door te voeren in artikel 203a Sr BES. 
 
3. Gevolgen voor de uitvoering en financiën 
 
Met betrekking tot de verwachte gevolgen voor de uitvoering en financiën kan nog het volgende 
worden opgemerkt. Een verhoging van het strafmaximum voor een misdrijf kan in algemene zin 
invloed hebben op het werk van de KMar, politie en het OM. Dit is bijvoorbeeld het geval indien die 
verhoging bewerkstelligt dat voor het desbetreffende misdrijf voortaan voorlopige hechtenis kan 
worden toegepast dan wel inzet van bepaalde opsporingsbevoegdheden – die zijn gekoppeld aan 
de hoogte van de strafbedreiging – mogelijk wordt. Voor alle vormen van mensensmokkel kan al 
voorlopige hechtenis worden toegepast. Door verhoging van het strafmaximum van het gronddelict 
van zes naar acht jaar gevangenisstraf komen met betrekking tot het gronddelict enkele 
opsporingsbevoegdheden beschikbaar, zoals het opnemen van vertrouwelijke communicatie met 
een technisch hulpmiddel als bedoeld in artikel 126l, tweede lid, Sv. Het voorstel tot verhoging van 
het strafmaximum is eerder als onderdeel van de Verzamelwet Justitie en Veiligheid 2022 ter 
consultatie voorgelegd. De consultatieadviezen van het OM en de politie bij dat inmiddels tot wet 
verheven wetsvoorstel (Stb. 2022, 345) geven geen aanleiding voor de verwachting dat dergelijke 
opsporingsbevoegdheden met het oog op het gronddelict veelvuldig zullen worden ingezet. Wel 
brengt de genoemde verhoging van het strafmaximum van het gronddelict mee dat het 
onderzoeksveld van de opsporingsdiensten – ook in het buitenland – wordt vergroot. De 
voorbereiding van mensensmokkel zal immers over de gehele breedte strafbaar zijn. In dat 
verband is het de verwachting dat voor de politie extra personeelsinzet benodigd zal zijn van de 
afdelingen Vreemdelingenpolitie, Identificatie en Mensenhandel.  
 
De verhoging van het strafmaximum in verschillende staffels van een maximum van zes tot 
achttien jaar gevangenisstraf tot een maximum van acht tot eenentwintig jaar zal naar 
verwachting leiden tot een gemiddelde verzwaring van de strafeis door het OM en de 
strafoplegging door de rechter. In dat geval zal de gemiddelde duur van de tenuitvoerlegging 
eveneens enigszins kunnen toenemen. Uiteraard heeft dat betekenis voor het gevangeniswezen. 
Anderzijds gaat van de verhoging van de strafmaxima een afschrikwekkende werking uit. Daar 
komt bij dat de inspanningen erop gericht zijn om illegale immigratie en mensensmokkel zoveel 
mogelijk aan de bron te bestrijden.  
 
Gezien de resultaatafspraken 2023 met de politie voor wat betreft het opsporen van 
mensensmokkel zal het primair de KMar zijn waarvoor de uitbreiding van de extraterritoriale 
rechtsmacht van invloed zal zijn op de uitvoering. Voor onderzoeken naar mensensmokkel in het
