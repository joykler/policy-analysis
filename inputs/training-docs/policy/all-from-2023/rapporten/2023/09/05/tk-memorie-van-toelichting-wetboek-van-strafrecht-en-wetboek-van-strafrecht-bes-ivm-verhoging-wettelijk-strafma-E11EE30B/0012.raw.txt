Het wetsvoorstel, voor zover dat ziet op de wijziging van het Wetboek van Strafrecht BES, is voor 
advies voorgelegd aan de openbare lichamen Bonaire, Sint Eustatius en Saba, het Openbaar 
Ministerie BES, het Korps Politie Caribisch Nederland (KPCN) en het Gemeenschappelijk Hof van 
Justitie. 
 
Vanuit de openbare lichamen Bonaire, Sint Eustatius en Saba is geen inhoudelijk advies 
ontvangen. 
 
Het Openbaar Ministerie BES heeft kennisgenomen van het wetsvoorstel en is content met het feit 
dat de straffen worden verhoogd en gelijkgetrokken met Europees Nederland. Het Openbaar 
Ministerie BES vraagt daarbij wel aandacht voor de opsporingscapaciteit bij de politie.  
 
KPCN wijst op de summiere toelichting bij de aanpassing die ziet op het Wetboek van Strafrecht 
BES, in het bijzonder wat de wijziging betekent voor de toepassing in de openbare lichamen. In de 
toelichting is inderdaad de reden van wijziging van het Wetboek van Strafrecht BES slechts kort 
aangestipt. De wens om de wijzigingen door te voeren komt in het bijzonder vanuit de 
opsporingspraktijk in het Europese deel van Nederland. Vanwege het uitgangspunt van het 
kabinetsbeleid dat alle Nederlanders gelijkwaardig behandeld worden, geldt voor de openbare 
lichamen Bonaire, Sint Eustatius en Saba dat zoveel mogelijk wordt aangesloten bij de materiële 
strafwetgeving van Nederland.  
 
Voorts wijst KPCN op het belang na te gaan of een verlenging van de gevangenisstraffen tot 
gevolg heeft dat de cellen langer bezet zijn en dit mogelijk tot een tekort aan cellen kan leiden. 
Tot slot wijst KPCN op het mogelijke verschil in straffen dat als gevolg van dit wetsvoorstel zal 
ontstaan tussen Curaçao, Aruba en Sint Maarten en de BES. Datzelfde punt is naar voren gebracht 
door het Gemeenschappelijk Hof van Justitie. Het Hof wijst er evenwel op dat in de praktijk echter 
geen problemen worden verwacht omdat het Openbaar Ministerie conform de geldende richtlijnen 
de strafeis kan formuleren. Tevens gaat er, zo stelt het Gemeenschappelijk Hof van Justitie, een 
afschrikwekkende werking uit van het verhogen van de strafmaat. 
 
  
12
