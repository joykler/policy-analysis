in het Wetboek van Strafrecht BES de extraterritoriale rechtsmacht over in het buitenland begane 
mensensmokkel te verruimen en de strafmaxima voor mensensmokkel te verhogen.  
 
2. Aanscherping van het wettelijk instrumentarium ter bestrijding van mensensmokkel 
 
2.1 Uitbreiding van de extraterritoriale rechtsmacht 
In de afgelopen jaren zijn omvang en ernst van migratiecriminaliteit sterk toegenomen. 
Mensensmokkel wordt doorgaans georganiseerd en gefaciliteerd door personen met de 
nationaliteit van vertrek- of doorvoerlanden. De deelnemings- en voorbereidingshandelingen van 
mensensmokkel vinden vaak buiten Nederland (of zelfs de Europese Unie) plaats, terwijl de 
feitelijke gevolgen van deze vormen van mensensmokkel wel mede voor rekening van Nederland 
komen. In de regel kunnen dergelijke gedragingen onder de grensoverschrijdende strafbaarstelling 
van mensensmokkel worden gebracht (artikel 197a Sr): deze strekt zich niet alleen uit tot 
mensensmokkel naar en binnen Nederland, maar ook tot smokkel van personen naar en binnen 
lidstaten van de Europese Unie, IJsland, Noorwegen of een staat die is toegetreden tot het op 15 
november 2000 te New York tot stand gekomen Protocol tegen de smokkel van migranten over 
land, over de zee en in de lucht. De huidige regeling van de extraterritoriale rechtsmacht beperkt 
de mogelijkheden om niet-Nederlandse verdachten wegens in het buitenland begane 
mensensmokkel in Nederland te vervolgen en berechten echter in aanzienlijke mate. Tegen de 
achtergrond van de aard, ernst en omvang van dit misdrijf is naar aanleiding van de aangenomen 
motie-Van Ojik en Becker (Kamerstukken II 2019/20, 35300 VI, nr. 48) aan de Tweede Kamer 
toegezegd dat de mogelijkheden die Nederland heeft om rechtsmacht te vestigen over in het 
buitenland begane mensensmokkel, nader zullen worden bezien (Kamerstukken II 2019/20, 
30573, nr. 181). Na aandachtige overweging van de bestaande regeling van de extraterritoriale 
rechtsmacht is de regering vervolgens tot de conclusie gekomen dat een verdere verruiming 
daarvan wenselijk is. Daarbij speelt een rol dat de strafbaarstelling van mensensmokkel zich mede 
uitstrekt over gedragingen die zich voltrekken op het grondgebied van de in artikel 197a Sr 
genoemde landen en de regering het een eerste plicht acht geen kans te laten liggen om 
mensensmokkel in al zijn verschijningsvormen met kracht te bestrijden. De voorgestelde 
verruiming van de extraterritoriale rechtsmacht – die ook deel uitmaakt van de Brede 
Maatschappelijke Heroverwegingen (vgl. BMH 14 ‘Naar een wendbare migratieketen’ van 20 april 
2020) – komt tevens tegemoet aan de gezamenlijke wens vanuit de opsporingspraktijk, die mij 
door het Openbaar Ministerie (OM), de Koninklijke Marechaussee (KMar) en de politie ter kennis is 
gebracht.  
 
Teneinde de pakkans te vergroten zijn reeds belangrijke stappen gezet door mensensmokkel 
multidisciplinair, ketenbreed en zoveel mogelijk in internationaal samenwerkingsverband aan te 
pakken. Deze (inter)nationale samenwerkingsverbanden zorgen ervoor dat expertise en relevante 
informatie worden gedeeld, zodat mensensmokkelaars sneller kunnen worden opgespoord en 
vervolgd. Op nationaal niveau is in 2015 het multidisciplinair team (MDT) mensensmokkel 
opgericht. Dit is een beleidsmatig overleg waarin onder meer de politie, de KMar, het OM, de 
Immigratie- en Naturalisatiedienst en het Expertisecentrum Mensensmokkel en Mensenhandel 
intensief samenwerken om meer zicht te krijgen op migratiestromen en barrières op te werpen in 
het kader van de bestrijding van mensensmokkel. Daarnaast is de internationale samenwerking 
versterkt, zoals ook tot uitdrukking komt in het nieuwe EU-Actieplan tegen mensensmokkel dat in 
2021 tot stand is gekomen. Nederland draagt bij aan verschillende zogenoemde Joint Investigation 
Teams, met name via Europol. Het doel van een Joint Investigation Team is het gezamenlijk 
opsporen en vervolgen van strafbare feiten. De Nationale Politie en de KMar hebben hun 
samenwerking met belangrijke partners langs de voornaamste smokkelroutes versterkt 
(Kamerstukken II 2019/20, 19637, nr. 2535). Deze inspanningen illustreren dat het intensiveren 
en effectiever maken van de aanpak van mensensmokkel een eerste prioriteit is van de regering. 
 
Vanuit de opsporingspraktijk is gesignaleerd dat, ondanks het hiervoor geschetste extraterritoriale 
bereik van de strafbaarstelling, het huidige juridische kader in bepaalde gevallen een effectieve 
aanpak van buiten Nederland begane mensensmokkel bemoeilijkt. In twee gevalstypen van
