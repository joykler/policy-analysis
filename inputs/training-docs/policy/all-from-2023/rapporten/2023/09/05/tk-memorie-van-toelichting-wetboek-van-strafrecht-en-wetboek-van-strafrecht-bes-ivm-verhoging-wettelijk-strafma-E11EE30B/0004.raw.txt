Voorgesteld wordt de regeling van extraterritoriale rechtsmacht zodanig te verruimen dat eenieder 
die zich schuldig maakt aan mensensmokkel als strafbaar gesteld in artikel 197a Sr vervolgbaar is 
voor de Nederlandse rechter. Dit maakt het zonder meer mogelijk om niet-Nederlandse daders die 
zich in Nederland bevinden en zich eerder in het buitenland schuldig hebben gemaakt aan 
mensensmokkel in Nederland te vervolgen, ook ter zake van voorbereidings- en 
uitvoeringshandelingen die buiten de Europese Unie zijn verricht. Die verruiming maakt het tevens 
mogelijk om mensensmokkel in het buitenland op te sporen, teneinde niet-Nederlandse daders die 
in het buitenland woonachtig zijn in Nederland te kunnen vervolgen en berechten. Een dergelijk 
brede verruiming van de extraterritoriale rechtsmacht wordt noodzakelijk geacht en geniet de 
voorkeur boven een verruiming met een nadere afbakening (bijvoorbeeld tot enkel 
mensensmokkel waarbij de eindbestemming lidstaten van de EU en/of de Schengenlanden 
betreft). Deze noodzaak houdt onder meer verband met de geografische ligging van het Caribische 
deel van Nederland – dit maakt dat een meer nader afgebakende uitbreiding al snel geen recht 
doet aan deze geografische context. Daarnaast valt niet te voorspellen hoe migratietrends zich in 
de toekomst zullen ontwikkelen; het wordt daarom als duurzaam geacht de rechtsmacht voor het 
mensensmokkel delict in deze meest brede zin te verruimen om mogelijke relevante lacunes in de 
toekomst te voorkomen. Ook zou een beperktere uitbreiding van de rechtsmacht alsnog tot gevolg 
hebben dat juist in het beginstadium van onderzoeken, waarin vaak nog niet precies duidelijk is of 
rechtsmacht in de specifiek casus aanwezig is, terughoudendheid betracht moet worden voor wat 
betreft de bijdrage aan het onderzoek. Dit compliceert dan ook de Nederlandse betrokkenheid in 
vooral internationale onderzoeken waarin samen met andere internationale partners opgetrokken 
wordt om mensensmokkel van buiten de EU tegen te gaan.  
Dat een brede verruiming van de extraterritoriale rechtsmacht – zonder nadere afbakening tot 
bijvoorbeeld mensensmokkel naar lidstaten van de EU – van groot belang is kan worden 
geïllustreerd aan de hand van twee voorbeelden. Het komt voor dat mensensmokkelaars in Libië 
personen die naar de EU willen vluchten eerst vasthouden, misbruiken en mishandelen om familie 
(die al in Europa woont) te dwingen losgeld te betalen. Soms kunnen vluchtelingen uit de kampen 
wegkomen en zich melden bij de UNHCR die de vluchtelingen daarna overbrengt naar kampen in 
Niger en Rwanda. Vanuit deze kampen worden de vluchtelingen dan vervolgens verdeeld over 
ontvangende landen waaronder Nederland. Hoewel deze mensensmokkelaars de betrokken 
vluchtelingen uiteindelijk niet daadwerkelijk zelf naar Nederland of de EU hebben gesmokkeld, 
raken hun misdrijven wel het Nederlandse en het EU-belang. De vluchtelingen zijn indirect via hun 
handelen in Nederland terechtgekomen. Het OM heeft belang bij rechtsmacht over deze 
mensensmokkelaars, omdat het slachtoffers betreft die zich inmiddels in Nederland bevinden 
(maar nog niet op grond van artikel 86b Sr kunnen worden aangemerkt als een vreemdeling die 
zijn vaste woon- of verblijfplaats heeft in Nederland, in welk geval het OM rechtsmacht zou hebben 
op grond van artikel 5 Sr; zie daarover nader de toelichting hieronder). 
Ook op het moment dat in een opsporingsonderzoek dwangmiddelen moeten worden ingezet is het 
onwenselijk dat discussie ontstaat over of sprake is van rechtsmacht. Er kan informatie 
beschikbaar zijn waaruit kan worden afgeleid dat de gedragingen van bepaalde 
mensensmokkelaars ertoe zullen leiden dat mensen naar de EU komen. Tegelijkertijd kunnen daar 
soms nog wel stappen tussen zitten. Denk aan de gedragingen van smokkelaars in landen als Irak, 
Syrië, Soedan, Mali, Niger, Tsjaad – allemaal landen waardoor vluchtelingen reizen naar een 
andere staat die geen EU-lidstaat is. Nederland en de EU hebben er belang bij ook de 
mensensmokkel in die landen aan te pakken, omdat de vluchtelingen uiteindelijk door die landen 
naar Nederland komen. Tegelijkertijd zouden de smokkelaars in de desbetreffende landen kunnen 
tegenwerpen dat zij alleen hebben bijgedragen aan de doorreis van vluchtelingen naar een niet-
EU-lidstaat. 
 
De verruiming van de extraterritoriale rechtsmacht neemt echter niet weg dat de officier van 
justitie per geval een afweging maakt of vervolging in Nederland opportuun is. Hierbij zal onder 
meer de aanwezigheid van een aanmerkelijk Nederlands belang, de ernst van de zaak, de 
bruikbaarheid van het beschikbare bewijsmateriaal en de kans op een succesvolle vervolging 
worden meegewogen, maar zal ook het belang van een goede rechtsbedeling in acht worden 
genomen. Om duidelijkheid te geven in welke gevallen opsporing en vervolging aan de orde zijn en 
4
