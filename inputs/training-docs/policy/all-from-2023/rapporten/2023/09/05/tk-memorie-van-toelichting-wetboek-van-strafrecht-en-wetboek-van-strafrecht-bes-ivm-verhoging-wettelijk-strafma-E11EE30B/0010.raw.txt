De Rvdr onderschrijft de voorgestelde wijzigingen, maar maakt nog wel opmerkingen van 
wetstechnische aard.  
 
Daarnaast is dit wetsvoorstel in internetconsultatie gegeven. Naar aanleiding daarvan zijn twee 
reacties van particulieren ontvangen en één reactie van VluchtelingenWerk Nederland. In beide 
reacties van particulieren wordt de voorgestelde uitbreiding van rechtsmacht en het verhogen van 
het strafmaximum onderschreven. VluchtelingenWerk Nederland meent daarentegen dat de 
strafbaarstelling van mensensmokkel zoals die nu geldt op gespannen voet staat met het 
internationaal recht, omdat geen onderscheid wordt gemaakt tussen ‘humanitaire mensensmokkel’ 
enerzijds en andere vormen van mensensmokkel – zoals die gepaard gaan met mensonterende 
praktijken – anderzijds.  
 
Hieronder worden de hoofdlijnen uit de ontvangen adviezen en reacties besproken. 
 
Nut en noodzaak 
De NOvA stelt in zijn advies dat nut en noodzaak niet zijn gemotiveerd; in de toelichting zou niet 
zijn uitgelegd welk zwaarwichtig Nederlands belang in het geding is dat ertoe noopt dat Nederland 
rechtsmacht heeft over mensensmokkel begaan buiten Nederland terwijl daarbij op geen enkele 
wijze Nederlanders betrokken zijn. Daarbij zal het, zo stelt de NOvA, veelal gaan om onderzoek in 
landen waarmee Nederland geen rechtshulprelatie heeft. In dergelijke gevallen is er geen 
internationaalrechtelijke verplichting voor Nederland om rechtsmacht te vestigen, aldus de NOvA, 
en ook de andere landen die worden genoemd (waaronder Finland, Noorwegen, België) gaan niet 
zover. Voorts wordt in de memorie van toelichting een uiteenzetting gemist van de praktische en 
strafvorderlijke moeilijkheden die zullen samenhangen met een onderzoek naar deelnemers aan 
mensensmokkel in het buitenland. Verder merkt de NOvA onder meer op dat in de toelichting 
onvoldoende naar voren komt dat de huidige strafmaxima van mensensmokkel in de praktijk 
knellen, dat van de voorgestelde verhoging een ontmoedigende werking zal uitgaan, alsook hoe de 
voorgestelde strafmaxima zich verhouden tot de geldende strafmaxima van mensensmokkel in 
andere landen van de Europese Unie en welke gevolgen de verhoging naar verwachting heeft voor 
de mensensmokkel naar die andere landen. 
 
In reactie hierop wordt opgemerkt dat vanuit de opsporingspraktijk is gesignaleerd dat het huidige 
juridische kader in bepaalde gevallen een effectieve aanpak van buiten Nederland begane 
mensensmokkel bemoeilijkt. De desbetreffende situaties waarvoor het bestaande juridische kader 
niet steeds in toereikende mogelijkheden voorziet, zijn hiervoor in paragraaf 2.1 van deze 
memorie nader toegelicht. De voorgestelde maatregelen beogen eraan bij te dragen dat in die 
gevallen een einde kan worden gemaakt aan de straffeloosheid van verdachten. De leiders van de 
organisaties die zich bezighouden met mensensmokkel bevinden zich doorgaans niet in Nederland, 
terwijl de personen die gesmokkeld worden wel naar Nederland of andere bij het Protocol tegen de 
smokkel van migranten over land, over de zee en in de lucht aangesloten landen worden gebracht. 
Ten eerste kan Nederland, door uitbreiding van rechtsmacht, al in een vroeg stadium een 
opsporingsonderzoek starten, ook wanneer niet zeker is dat de gesmokkelde personen naar 
Nederland zullen worden gesmokkeld. Hiertoe kan worden samengewerkt met staten van waaruit 
de gesmokkelde personen vertrekken (vertreklanden), maar ook met staten waar zij doorheen 
reizen (doorvoerlanden). Behalve onder vigeur van de bepalingen van het Protocol tegen de 
smokkel van migranten over land, over de zee en in de lucht kan er met staten worden 
samengewerkt op basis van algemene rechtshulpverdragen en kan er zonder verdragsbasis 
rechtshulp worden verzocht en verleend. Hoewel niet met alle vertrek- en doorvoerlanden een 
bestendige rechtshulprelatie bestaat, vindt de opsporingspraktijk ook in die gevallen haar weg als 
het gaat om de samenwerking ter bestrijding van mensensmokkel. Zoals hiervoor in de toelichting 
reeds is uiteengezet kan in Finland, Noorwegen, Portugal en Zweden een ieder worden vervolgd 
voor mensensmokkel wanneer het doel van de smokkel is dat de migranten uiteindelijk het 
grondgebied van de desbetreffende staat bereiken. België en Frankrijk kennen een nog ruimere 
regeling van extraterritoriale rechtsmacht: in deze landen kan worden overgegaan tot vervolging
