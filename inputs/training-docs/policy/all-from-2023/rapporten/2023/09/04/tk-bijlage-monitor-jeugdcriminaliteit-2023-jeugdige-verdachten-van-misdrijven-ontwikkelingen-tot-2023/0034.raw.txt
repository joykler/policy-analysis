3 Discussie 
De daling in het aantal jeugdige verdachten die in de MJC 2020 beschreven werd, lijkt 
afgelopen jaren te stabiliseren, waarbij het nog niet duidelijk is of er in de meest 
recente jaren sprake is van een toename. 
In 2022 werden 14 per 1.000 minderjarigen als verdachte van een misdrijf geregis-
treerd. Onder jongvolwassenen lag het relatieve aantal verdachten hoger: 20 per 
1.000 jongvolwassenen. In beide leeftijdsgroepen is het aantal verdachten sinds 2010 
meer dan gehalveerd. In absolute aantallen ging het in 2022 om respectievelijk 16.800 
minderjarige verdachten en 22.800 jongvolwassen verdachten. 
 
In 2018 en 2019 was, voor het eerst sinds 2010, weer een lichte toename te zien in 
het aantal jeugdige verdachten, waarna dit aantal in 2020 en 2021 weer verder 
daalde. In 2022 steeg de jeugdcriminaliteit naar het niveau van 2018. De jaren 2020 
en 2021 waren jaren waarin de pandemie en de ertegen genomen maatregelen in 
zekere mate van invloed waren op geregistreerde jeugdcriminaliteit. Winkeldiefstal 
was bijvoorbeeld beduidend lager door tijdelijke winkelsluitingen. Het is de vraag of  
de jeugdcriminaliteit ook gedaald zou zijn zonder de pandemie. 
 
Het aandeel jeugdige verdachten in verschillende bevolkingsgroepen toont in de 
periode vanaf 2018 een op- en neergaande trend. Deze trend is in vrijwel alle hier 
beschreven groepen te zien. In een aantal bevolkingsgroepen daalde of steeg het 
aandeel verdachten in de periode 2018 tot en met 2022 sterker dan in andere 
groepen. Zo daalde onder zowel minderjarigen als jongvolwassenen het aandeel 
verdachten met een Marokkaanse herkomst sterker dan in andere groepen.  
Een opvallende uitzondering op de daling in jeugdige verdachten in de afgelopen vijf 
jaren betrof de trend onder minderjarige meisjes. In de periode 2018 tot en met 2022 
was een stevige toename te zien van het aandeel meisjes dat de politie registreerde 
als verdachte van een misdrijf. Meisjes werden vooral vaker verdacht van vermogens-
misdrijven zoals winkeldiefstal. Het totaal aandeel verdachte meisjes is in 2022 in 1 
jaar zelfs toegenomen tot het niveau van 2016. Bij de minderjarige jongens was 
tussen 2018 en 2022 nog wel een lichte afname (-1%) te zien.  
Onder jongvolwassenen daalde het aandeel verdachte voortijdig schoolverlaters in de 
periode 2018 tot en met 2021 met 8%. Toch blijven voortijdig schoolverlaters 
oververtegenwoordigd als verdachte. Ook onder minderjarigen is het aandeel 
verdachten veel hoger onder voortijdig schoolverlaters dan onder niet voortijdig 
schoolverlaters. 
Het aandeel jeugdige verdachten nam sinds 2018 in de 4 grote gemeenten naar 
verhouding sterker af dan in heel Nederland. Jeugdige verdachten zijn wel nog steeds 
oververtegenwoordigd in de vier grote gemeenten (G4). 
 
Het totaal aandeel jeugdige verdachten was in 2022 vrijwel gelijk aan het aandeel in 
2018. Als we echter kijken naar specifieke type misdrijven en tussenliggende jaren in 
de periode 2018 tot en met 2022 zien we wel degelijk grotere schommelingen dan de 
totaalcijfers doen vermoeden. Zo steeg onder jongvolwassenen het aandeel ver-
dachten van verkeersmisdrijven tot 7 verdachten per 1.000 jongvolwassenen en was 
het in 2021 en 2022 zelfs het meest voorkomende misdrijf waarvan jongvolwassenen 
verdacht werden. Voorheen waren vermogensmisdrijven nog het meest voorkomende 
type misdrijf maar sinds 2018 is het aandeel verdachte jongvolwassenen met een 
kwart gedaald. Onder minderjarige verdachten zijn het nog wel voornamelijk ver- 
Wetenschappelijk Onderzoek- en Documentatiecentrum Cahier 2023-13  |
