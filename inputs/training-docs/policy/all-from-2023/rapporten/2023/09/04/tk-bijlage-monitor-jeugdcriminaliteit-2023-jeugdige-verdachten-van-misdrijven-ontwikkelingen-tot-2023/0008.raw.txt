Introductie 
Jeugdcriminaliteit is een maatschappelijk probleem dat zich in verschillende vormen 
voordoet. Het gaat zowel om delicten die gepleegd worden door minderjarigen als door 
jongvolwassenen. Deze delicten kunnen variëren van relatief lichte vergrijpen zoals 
winkeldiefstal en vandalisme tot ernstige misdrijven zoals mishandeling, doodslag of 
moord. Jeugdcriminaliteit vindt zowel plaats in de fysieke wereld als meer online in de 
vorm van cybercriminaliteit. De geregistreerde jeugdcriminaliteit laat in z’n algemeen-
heid in het afgelopen decennium een afname zien (Van der Laan et al., 2021).  
 
Voor beleid en samenleving blijft het relevant de ontwikkelingen in jeugdcriminaliteit 
te blijven monitoren, bij voorkeur op basis van meerdere bronnen. Daartoe wordt de 
jeugdcriminaliteit sinds 2010 integraal en via meerdere bronnen twee- à driejaarlijks 
gemonitord in de monitor jeugdcriminaliteit. Deze bronnen variëren van een door de 
jeugdige zelf ingevulde vragenlijst over wat zij zelf aangeven gepleegd te hebben tot 
officiële registraties van strafbare feiten door politie en de parketten van jeugdigen als 
respectievelijk verdachte of door het OM of de rechter gesanctioneerde dader van een 
misdrijf. Door ontwikkelingen op basis van meerdere bronnen te beschrijven en 
daarbinnen ook uit te splitsen naar allerhande bevolkingsgroepen, type delicten en 
type sancties ontstaat een genuanceerder beeld van de trends in jeugdcriminaliteit, 
een die niet enkel is gebaseerd op de jeugdcriminaliteit onder groepen die in beeld 
komen bij politie of justitie, maar aangevuld wordt met bijvoorbeeld wat jongeren zelf 
rapporteren. 
 
Tot aan 2020 werden de gebundelde resultaten uit de monitor jeugdcriminaliteit alleen 
in een overkoepelende rapportage gerapporteerd. De beperking daarvan was dat het 
publicatiemoment afhankelijk was van het moment dat de gegevens uit alle bronnen 
beschikbaar waren, waardoor sommige statistieken minder actueel waren. Hierom en 
omdat het beleid van het ministerie van Justitie en Veiligheid graag vaker geïnfor-
meerd wil worden over ontwikkelingen in de (geregistreerde) jeugdcriminaliteit is 
gekozen voor een andere opzet van de MJC. Over een periode van twee jaar (2023 en 
2024) worden in deelrapporten gegevens over ontwikkelingen in de jeugdcriminaliteit 
gepubliceerd die tot dan beschikbaar zijn. Deze deelrapporten worden via het idee van 
‘online first’ gepubliceerd op de webpagina en betreft een tussenstand. Aan het eind 
van de tweejaarscyclus volgt de totale MJC inclusief een synthese waarin de geupdate 
bevindingen uit alle deelrapporten worden beschouwd en geduid. Onderaan deze 
introductie vindt u een overzicht van de te verschijnen deelrapporten in deze cyclus. 
De cyclus wordt vervolgens in de jaren 2024-2026 opnieuw uitgevoerd. 
 
De centrale vraag in de MJC is ‘hoe heeft de jeugdcriminaliteit in Nederland en 
omringende landen zich ontwikkeld in de periode tot en met 2022’. Naast ontwikke-
lingen over de langere termijn (afhankelijk van de bron vanaf 2000), wordt specifiek 
ingegaan op de ontwikkelingen over de meest recente vijf jaren, de korte termijn 
ontwikkelingen. De ontwikkelingen worden beschreven in absolute aantallen, maar 
omdat het aantal jongeren in Nederland per jaar kan veranderen, ook relatief per 
1.000 leeftijdgenoten. 
 
In dit deelrapport wordt ingegaan op de ontwikkelingen in de door de politie geregis-
treerde jeugdige verdachten. Het gaat om cijfers t/m 2022. Cijfers voor het jaar 2023 
zullen in 2024 beschikbaar komen. Omdat in dit rapport alleen trends staan over 
Wetenschappelijk Onderzoek- en Documentatiecentrum Cahier 2023-13  |
