Deze aanpassingen hebben tot gevolg dat bijvoorbeeld familiefondsen en fondsen van vermogende 
personen niet langer als fgr voor de vennootschapsbelasting worden aangemerkt en dus niet langer 
zelfstandig vennootschapsbelastingplichtig zijn. Een soortgelijk effect ontstaat bij de vbi: door de 
voorgestelde wijzigingen kwalificeren veel huidige vbi’s (van bijvoorbeeld vermogende personen en 
families) niet meer als vbi. 
Het gevolg hiervan is dat op het tijdstip onmiddellijk voorafgaand aan de wijziging van de definitie van 
de fgr alle vermogensbestanddelen aan de deelgerechtigden (fictief) worden vervreemd en dat zij voor 
hun deel in de heffing van de inkomsten- of vennootschapsbelasting worden betrokken. Dit is slechts 
anders als één van de in het conceptwetsvoorstel genoemde maatregelen is getroffen om te 
voorkomen dat moet worden afgerekend. 
Wanneer geen maatregelen zijn getroffen leidt het vervallen van de zelfstandige 
vennootschapsbelastingplicht tot (eind)afrekening over de vrijgevallen winst. Dit kan tot procedures 
leiden over o.a. de omvang van die vrijgevallen winst.  
  
De Raad gaat uit van de op pagina 3 en 4 van de in de Memorie van Toelichting genoemde aantallen 
fgr’s en vbi’s waarbij familiefondsen dan wel vermogende personen en families betrokken zijn. Als 
daarbij verder wordt uitgegaan van de veronderstelling dat het veelal zal gaan om belastingplichtigen 
die worden bijgestaan door adviseurs, dan kan worden verwacht dat de meeste fgr’s en vbi’s tijdig 
maatregelen zullen nemen om eindafrekening te voorkomen dan wel over de omvang van de 
vrijgevallen winst afstemming zullen zoeken met de Belastingdienst. Zeker omdat de regeling al 
eerder (2022) is aangekondigd en er overgangsrecht geldt tot 2025. 
  
Al met al leidt het wetsvoorstel naar verwachting van de Raad tot (hooguit) enkele tientallen gevallen 
waarin na een bezwaarprocedure beroep bij de rechter wordt ingesteld. Dit leidt tot een beperkte (en 
eenmalige) stijging van de werklast. 
  
3b. Wetsvoorstel Wet tegemoetkoming wegens selectie aan de poort 
Dit conceptwetsvoorstel werkt de regeling uit rond de tegemoetkoming en aanvullende 
tegemoetkoming die wordt toegekend aan belanghebbenden die vermoedelijk zijn geselecteerd op 
niet-fiscale gronden (FSV, code 1043). 
  
Uit de uitvoeringstoets, en de daarna verkregen aanvullende informatie, blijkt dat de regeling naar 
verwachting van de Belastingdienst leidt tot een beperkt aantal bezwaarzaken (en daarmee een 
beperkt aantal beroepszaken). De Raad gaat voor zijn inschatting van de werklast uit van de aantallen 
aangiften en (bezwaar)percentages die de Belastingdienst noemt en concludeert dat hooguit enkele 
tientallen beroepsprocedures bij de rechtbanken aanhangig worden gemaakt. Die leidt tot een 
beperkte (en eenmalige) toename van de werklast. 
  
De Raad blijft graag op de hoogte van verdere en/of latere inzichten rond te verwachten aantallen 
zaken indien bijvoorbeeld blijkt dat het bezwaarpercentage wezenlijk anders ligt. 
 
3c. Wetsvoorstel Wet herwaardering proceskostenvergoedingen WOZ en bpm 
De Raad sprak eerder zijn zorg uit over de hoeveelheid zaken van no cure no pay (ncnp)-bureaus en 
de gevolgen daarvan voor de werklast van de Rechtspraak. De Raad verwijst in dit verband naar zijn 
jaarverslag 2022 (pagina 20 en 21). De Raad waardeert dat de wetgever met maatregelen komt.  
  
Het wetsvoorstel Wet herwaardering proceskostenvergoedingen WOZ en bpm beoogt het aantal 
ncnp-zaken drastisch in te perken door de proceskostenvergoeding voor WOZ-zaken en bpm-zaken te 
verlagen, een bedrag van € 50 voor immateriële schadevergoeding in te voeren en om de toegekende 
bedragen voortaan alleen naar een bankrekening op naam van de belanghebbende over te maken.
