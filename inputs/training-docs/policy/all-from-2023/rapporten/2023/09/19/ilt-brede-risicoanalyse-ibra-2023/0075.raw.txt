ILT-brede risicoanalyse (IBRA) 2022 - Bijlage A IBRA factsheets
Chemische stoffen en biociden
Omschrijving
Dit onderwerp betreft schade doordat chemische stoffen zich verspreiden in de leefomgeving. En doordat mensen in 
contact komen met chemische stoffen. Zo tasten chemische stoffen de kwaliteit van ecosystemen aan en kan het invloed 
hebben op de biodiversiteit. De ILT houdt toezicht op de registratie van de chemische stoffen, de gebruiksbeperkingen 
voor chemische stoffen en de informatie over de risico’s van chemische stoffen (onder andere de Europese verordening 
voor Registratie, Evaluatie, Autorisatie en restrictie van Chemische stoffen - REACH). Ook controleert de ILT of biociden 
zijn toegelaten. En of bedrijven deze juist toepassen (Europese Biocidenverordening). 
• De berekende maatschappelijke schade voor dit onderwerp: € 1.032 miljoen euro
• Is er extra schade waarvoor geen bedrag kan worden bepaald: Ja 
• Aanzienlijke schade binnen de wettelijke regels: Ja, namelijk 25,5# miljard euro
• Schade als Buitengewone gebeurtenis: Nee
Regelgeving en doel
De regelgeving bestaat uit de Europese Verordeningen voor REACH, CLP (indeling, etikettering en verpakking), POP 
(persistente organische verontreinigende stoffen), PIC (in- en uitvoer van gevaarlijke chemische stoffen) en kwik en voor 
biociden de BPR (Europese Biocidenverordening) en de Wet gewasbeschermingsmiddelen en biociden [1 t/m 7]. In de 
IBRA zijn vooralsnog alleen REACH en de BPR verder uitgewerkt. De doelen van REACH en de BPR zijn:
1. het beschermen van het milieu en de menselijke gezondheid
2. het waarborgen van het vrije verkeer van chemicaliën en biociden in de EU
3. het gebruik van biociden te harmoniseren en tegelijk een hoog niveau van bescherming van de gezondheid van 
mensen, dieren en het milieu te waarborgen
4. het versterken van de concurrentiekracht op de interne EU markt en innovatie
5. het bevorderen van testmethoden zonder dierproeven [8].
Volgens de REACH-regelgeving moeten bedrijven schadelijke stoffen vervangen door minder schadelijke alternatieven. 
Daarbij richt de regelgeving zich vooral op de groep SVHC (Substances of Very High Concern). De Nederlandse wetgeving 
is bovendien gericht op het terugdringen van emissies van de groep stoffen die in Nederland is aangemerkt als ZZS (Zeer 
Zorgwekkende Stoffen).
De biocidenregelgeving stelt dat biociden, die binnen Nederland worden geproduceerd, verhandeld of gebruikt, 
toegelaten moeten zijn. Een toelating wordt alleen verleend na een risicobeoordeling gericht op de veiligheid van de 
gebruiker, de werkzaamheid van het product en de effecten op het milieu.
Bijzonderheden
De ongewenste blootstelling aan en verspreiding van chemische stoffen komt ook voor bij de onderwerpen afvalstro-
men en circulaire ketens, bodem en Defensietoezicht. Daarnaast treden dezelfde ongewenste gebeurtenissen op bij het 
transport van gevaarlijke stoffen (inclusief buisleidingen). En er zijn belangrijke relaties met de onderwerpen circulaire 
economie en WABO-vergunning bij de advisering over het uitfaseren van ZZS door bedrijven. 
Discussiepunten
De taak van de ILT is vooral gericht op de toelating of registratie van de chemische stoffen en de informatieverstrekking 
door bedrijven. De Nederlandse Arbeidsinspectie (NLA) houdt toezicht op het werken met gevaarlijke stoffen. Het is niet 
mogelijk om een deel van de schade toe te rekenen aan de ILT-taak.
Hieronder zijn de ongewenste gebeurtenissen bij dit onderwerp beschreven. Deze ongewenste gebeurtenissen ziet de 
ILT vanuit de REACH-taken. 
Marktwerking
Bij dit onderwerp is wet- en regelgeving van toepassing die eerlijke marktwerking bevordert. De ILT controleert of de 
betrokken bedrijven hieraan voldoen.
Inspectie Leefomgeving en Transport |
