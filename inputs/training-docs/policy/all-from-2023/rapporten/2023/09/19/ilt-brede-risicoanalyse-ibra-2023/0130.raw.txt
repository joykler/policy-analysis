ILT-brede risicoanalyse (IBRA) 2022 - Bijlage A IBRA factsheets
Legionella
Omschrijving
De legionellabacterie ontwikkelt zich in stilstaand water en verspreidt zich bijvoorbeeld via drinkwaterinstallaties. 
In delen van de drinkwaterinstallatie waar water gedurende langere tijd verblijft, kan het aantal bacteriën groeien. 
Bacteriën reizen vervolgens met het drinkwater mee. Als mensen druppeltjes water met deze bacterie inademen krijgen 
ze in sommige gevallen een ernstige longontsteking; legionellose.
De berekende maatschappelijke schade voor dit onderwerp: 265 miljoen euro
Is er extra schade waarvoor geen bedrag kan worden bepaald? Nee 
Aanzienlijke schade binnen de wettelijke regels: Nee 
Schade als Buitengewone gebeurtenis: Nee 
Regelgeving en doel
De ILT controleert of prioritaire instellingen de legionellabeheersmaatregelen uitvoeren uit het Drinkwaterbesluit [2, 
hoofdstuk 4]. De legionellabeheersmaatregelen moeten besmettingen met legionella in het drinkwater voorkomen.
Prioritaire instellingen zijn gedefinieerd in artikel 35 van het Drinkwaterbesluit [2]. Voorbeelden zijn ziekenhuizen, 
zorginstellingen, hotels, asielzoekerscentra, gevangenissen, zwembaden, sauna’s, kampeerterreinen, jachthavens en 
truckstops. Deze instellingen moeten maatregelen nemen om te voorkomen dat (teveel) legionellabacteriën groeien in 
de drinkwaterinstallatie.
Bijzonderheden
1. Legionellabesmettingen kunnen ook plaatsvinden in niet-prioritaire instellingen, bijvoorbeeld thuis. Op alle plekken 
waar mensen kleine waterdruppels (aerosolen) inademen, kunnen zij besmet raken.
2. Het RIVM rapporteert ook over andere bronnen van legionellabesmettingen. Regenval na een warme periode, 
koeltorens en afvalwaterzuiveringsinstallaties (AWZI’s) zijn ook mogelijke oorzaken of locaties van een legionella-
besmetting [7]. Deze plaatsen vallen niet onder het toezicht van de ILT.
3. Dit onderwerp komt ook voor bij ongewenste gebeurtenissen die zijn gerelateerd aan onderwerp Defensie.
4. In 2020 en 2021 is het totaal aantal legionellabesmettingen, dat is opgelopen in het buitenland, gedaald. Deze 
daling heeft waarschijnlijk te maken met de reisbeperkingen die golden vanwege COVID-19. Verder wijkt het 
patroon van besmettingen van legionella weinig af van de patronen gedurende 2015-2019.
5. Door de COVID-19-pandemie is er waarschijnlijk een onderrapportage van legionellabesmettingen in 2020 en 2021. 
Dit komt door terughoudendheid in het zoeken van medische zorg, aangepaste zorgstappen voor respiratoire ziekte 
en tijdelijke veranderingen aan laboratoriumdiagnostiek. 
6. In 2021 waren er 2 grote uitbraken van legionella [4]. In augustus was er een uitbraak in Amsterdam waarbij er 19 
patiënten waren. Daarvan zijn er 17 in het ziekenhuis opgenomen. De bron van deze uitbraak was een koeltoren. De 
tweede grote uitbraak vond plaats in november, in Schijndel. Bij deze uitbraak, waarvan de bron onbekend is, waren 
17 patiënten betrokken. Daarvan zijn er 12 opgenomen in het ziekenhuis. 4 van de patiënten zijn overleden.
Discussiepunten
Geen.
Overzicht van ongewenste gebeurtenissen 
1. Legionellabesmetting via de drinkwaterinstallatie van een prioritaire instelling
2. Legionellabesmetting via de drinkwaterinstallatie van een prioritaire instelling in Caribisch Nederland 
1. Legionellabesmetting via de drinkwaterinstallatie van een prioritaire instelling 
Omschrijving ongewenste gebeurtenis
De legionellabacterie veroorzaakt een ernstige longontsteking: legionellose. Dit heet ook wel legionellapneumonie. 
Besmetting vindt plaats door het inademen van kleine waterdruppels of aerosolen waarin de legionellabacterie 
aanwezig is.
Inspectie Leefomgeving en Transport |
