ILT-brede risicoanalyse (IBRA) 2022 - Bijlage A IBRA factsheets
1. Cybersecurity incident vitale aanbieder
Omschrijving ongewenste gebeurtenis
Een gerichte cyberaanval op een Nederlandse vitale aanbieder, waarbij deze voor langere tijd verstoord raakt, heeft 
vergaande schade tot gevolg. Als definitie van ‘vitale aanbieder’ wordt hier de definitie uit de WBNI gebruikt [2]. De 
digitale dreiging van landen in de vorm van spionage en sabotage zijn een permanente dreiging voor onze nationale 
veiligheid. Ook het risico van grootschalige uitval van vitale processen is onverminderd aanwezig. De kwetsbaarheden in 
Citrix-producten, de onbereikbaarheid van alarmnummer 112 door een storing bij KPN en ransomware-aanvallen zoals 
op de Universiteit Maastricht in 2019 zijn voorbeelden daarvan.
Toezicht door de ILT
De ILT ziet erop toe dat de vitale aanbieders passende en evenredige maatregelen nemen om de risico’s voor de 
beveiliging van hun netwerk- en informatiesystemen te beheersen en eventuele incidenten melden bij de Minister van 
Justitie en Veiligheid, het Computer Security Incident Response Team (CSIRT) en de bevoegde autoriteit.
Populatie
De gehele Nederlandse bevolking kan worden getroffen. Populatie meer dan 10 miljoen.
Frequentie
In het Cybersecuritybeeld 2022 concludeert de Nationaal Coördinator Terrorismebestrijding en Veiligheid (NCTV): 
“Cyberaanvallen door statelijke actoren zijn niet meer zeldzaam te noemen; ze zijn eerder het nieuwe normaal” [1]. De 
frequentie is desondanks 0, er hebben zich nog geen maatschappijontwrichtende voorvallen voorgedaan.
Effecten
Fysiek letsel, Economie Milieu en Gezondheidsschade
Omdat zich in Nederland nog geen cyberincidenten met maatschappelijke schade hebben voorgedaan stelt de ILT de 
schade op € 0. Mocht een dergelijk incident zich voordoen, dan is de schade waarschijnlijk groot of zeer groot. Zie 
hiervoor de berekening van mogelijke schade bij de buitengewone gebeurtenissen hieronder. 
2. Cybersecurity incident drinkwatervoorziening BG
Omschrijving buitengewone gebeurtenis
Een gerichte cyberaanval op de Nederlandse drinkwatervoorziening, waarbij deze voor langere tijd verstoord raakt, heeft 
vergaande fysiek letselschade tot gevolg. 
Toezicht door de ILT
De ILT ziet erop toe dat de vitale aanbieders passende en evenredige maatregelen nemen om de risico’s voor de 
beveiliging van hun netwerk- en informatiesystemen te beheersen en eventuele incidenten melden bij de Minister van 
Justitie en Veiligheid, het Computer Security Incident Response Team (CSIRT) en de bevoegde autoriteit.
Populatie
De gehele Nederlandse bevolking kan worden getroffen. Populatie meer dan 10 miljoen. 
Frequentie
Buitengewone gebeurtenis.
Effecten
De NCTV signaleert in de Risico- en crisisbarometer najaar 2022 dat Nederlanders het stoppen van vitale processen 
(waaronder drinkwatervoorziening) ernstiger en waarschijnlijker zijn gaan vinden [4].
Het Nationaal Cybersecurity Centrum en de NCTV hebben samen het Nationaal Crisisplan Digitaal opgesteld. Daarin 
maken zij onderscheid tussen incidenten in de vitale processen van categorie A en categorie B [5]. 
Categorie A bevat als vitale processen onder andere:
• Drinkwatervoorziening
• Keren en beheren waterkwantiteit
• Opslag, productie en verwerking van nucleair materiaal
Inspectie Leefomgeving en Transport | 80
