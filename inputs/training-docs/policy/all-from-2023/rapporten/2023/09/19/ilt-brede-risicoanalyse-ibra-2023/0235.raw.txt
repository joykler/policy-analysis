ILT-brede risicoanalyse (IBRA) 2022 - Bijlage A IBRA factsheets
1. Onvoldoende goede, beschikbare en betaalbare sociale huurwoningen
Omschrijving ongewenste gebeurtenis
Mensen met een lager inkomen hebben onvoldoende mogelijkheden om goed en betaalbaar te kunnen wonen in 
leefbare buurten. Er zijn meerdere oorzaken voor deze ongewenste gebeurtenis. De Aw houdt toezicht op de corporaties 
en het corporatiestelsel en ziet toe op de onderstaande twee oorzaken.
1. De governance van corporaties is onvoldoende gericht op optimalisering van de publieke taak in het belang van de 
volkshuisvesting. Corporaties hebben de taak om binnen de (financiële) condities te zorgen voor voldoende 
beschikbare en betaalbare sociale huurwoningen met kwaliteit.
2. De corporatiesector kan niet voldoen aan de volkshuisvestelijke opgave die de Rijksoverheid stelt doordat relevante 
condities (institutioneel of financieel) niet op orde zijn [6].
Toezicht door de ILT
De Aw ziet erop toe dat individuele woningcorporaties hun beleid en beheer maximaal dienend inzetten op de beschik-
baarheid, betaalbaarheid en kwaliteit van woonruimte voor mensen met lagere inkomens. Kwaliteit is hierbij een breed 
begrip. Het gaat dan om aspecten als duurzaamheid, leefbaarheid en bijdragen aan een inclusieve samenleving. 
Voor het toezicht op het corporatiestelsel onderzoekt de Aw risico’s en belemmeringen voor het functioneren van dit 
stelsel. Ook attendeert de Aw de minister voor VRO en het parlement op deze risico’s. Dit doet de Aw onder meer via het 
hoofdstuk Signalen in de jaarlijkse Staat van de corporatiesector [6].
Het maatschappelijk effect van de Aw ontstaat door haar invloed via beide vormen van toezicht op de verlaging van 
risico’s voor het (kunnen) voldoen aan de publieke taakstelling door corporaties. Daarmee draagt de Aw bij aan deze 
publieke taakvervulling en het behoud van vertrouwen in de corporaties en corporatiestelsel.
De Aw houdt ook toezicht op naleving van de Wet Normering Topinkomens [1c] bij de woningcorporaties.
Populatie
Eind 2021 beheerden corporaties in Nederland ruim 2,2 miljoen sociale huurwoongelegenheden en ongeveer 128.000 
commerciële huurwoongelegenheden [7]. De doelgroep voor sociale huurwoningen is groter: ongeveer 3,2 miljoen 
huishoudens [8]. Een deel van hen woont in particuliere huurwoningen of in koopwoningen. In totaal gaat het dus om 
2,2 tot 3,2 miljoen huishoudens. Het aantal betrokken mensen is hoger en valt in de categorie 1 miljoen – 10 miljoen 
risico lopende individuen.
Frequentie
Het toezicht door de Aw op individuele corporaties is een continue en risicogerichte activiteit. Het omvat de governance en 
organisatie, de integriteit, de financiële continuïteit, bescherming van maatschappelijk gebonden vermogen, de 
rechtmatigheid en het bedrijfsmodel. Het toezicht benut hiertoe verschillende instrumenten [8]: 
• basisonderzoeken met risicogerichte verdieping (jaarlijks). 
• toetsing op naleving van wet- en regelgeving (jaarlijks). 
• onderzoek na externe melding over potentiële integriteitsschendingen. 
• onderzoek na melding over verschil van inzicht binnen de Raad van Commissarissen (RvC) van corporaties over 
(dreigende) probleemsituaties binnen de RvC of tussen RvC en bestuur.
Tussen 1 juli 2021 en 1 juli 2022 voerde de Aw bij 198 corporaties een basisonderzoek uit. Bij 73% constateerde de Aw 
geen verhoogde risico’s op het vlak van de governance. Van de overige 27% van de corporaties verwacht de Aw dat ze 
zelf zorgen voor betere beheersing van de geconstateerde verhoogde risico’s in de governance.  
Ongeveer 80% van de 288 corporaties die in 2020 bestonden voldeed helemaal aan de 20 belangrijkste regels uit de 
Woningwet. Bij corporaties die de regels niet volledig naleefden ging dit meestal over 1 van de 20 onderzochte regels. 
Vooral de complexe en net aangepaste regel voor de huursomstijging werd in 2020 nog niet helemaal nageleefd. Voor de 
Aw is dit niet zorgwekkend. Bijna alle corporaties voldeden in 2021 aan de Wet Normering Topinkomens (WNT). 
In januari 2023 staan 6 corporaties onder verscherpt toezicht van de Aw wegens verhoogde financiële of besturings-
risico s. Deze corporaties moeten een herstelplan maken en uitvoeren.
De afdeling Vergunningverlening van de Aw toetst de (her-)benoemingen van bestuurders en intern toezichthouders op 
geschiktheid en betrouwbaarheid. Ook toetst de afdeling bepaalde activiteiten die corporaties alleen met toestemming 
mogen uitvoeren.
Inspectie Leefomgeving en Transport | 235
