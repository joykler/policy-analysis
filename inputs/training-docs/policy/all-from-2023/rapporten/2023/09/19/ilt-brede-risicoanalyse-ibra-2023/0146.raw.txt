ILT-brede risicoanalyse (IBRA) 2022 - Bijlage A IBRA factsheets
3. Ongeval luchtvaart in Caribisch Nederland 
Omschrijving ongewenste gebeurtenis
Een ongeval met slachtoffers tijdens de lucht- of grondoperatie van een vliegtuig, op of boven grond- of zeegebied van 
de Caribisch Nederland . Dit is ongeacht de herkomst van het betrokken vliegtuig.
Toezicht door de ILT
De ILT geeft veiligheidscertificaten uit, beheert wijzigingen, verleent ontheffingen en houdt veiligheidstoezicht op deze 
luchthavens. Bonaire International Airport is gecertificeerd en beschikt daarmee over een werkend veiligheidssysteem 
[16].
Populatie
Volgens het CBS zijn er voor de Caribisch Nederland , in de jaren 2017 tot en met 2019, ongeveer 400 duizend jaarlijkse 
passagiers [17]. De eilanden zelf tellen ongeveer 29 duizend inwoners [18]. De ILT gaat uit van de populatieomvang van 
100.000-1 miljoen personen.
Frequentie
Er zijn 2 vliegtuigongevallen geregistreerd voor de Caribisch Nederland , in de afgelopen 30 jaar. Deze vonden plaats in 
2009 en 2015 en betroffen beide General Aviation [19]. 2 ongevallen geeft een frequentie van ongeveer eens per 5-50 jaar 
een ongeval in de luchtvaart in Caribisch Nederland .
Effecten
Fysiek letsel
Bij de 2 vliegtuigongevallen vielen geen gewonden en 1 dode [19]. De ILT gaat uit van 1 dode per 30 jaar, dus 0,033 dode 
per jaar.
0,033 x € 4,1 miljoen = € 135.000 per jaar.
Gezondheidsschade
Naast het meestal relatief beperkte aantal gewonden en doden, direct ten gevolge van een vliegtuigongeval, is er 
psychische en lichamelijke gezondheidsschade op lange termijn na het meemaken van een ingrijpende gebeurtenis. Er is 
een directe relatie tussen psychische klachten, waaronder posttraumatische stressstoornis (PTSS), en vliegrampen. Het is 
niet eenvoudig hier een aantal DALY’s aan te verbinden (#).
4. Arbeidsongeval luchtvaartpersoneel in Caribisch Nederland 
Omschrijving ongewenste gebeurtenis
Volgens de Arbowet is een arbeidsongeval een gebeurtenis op het werk of in werktijd, die onmiddellijk leidt tot schade 
aan de gezondheid. Ernstige arbeidsongevallen in de luchtvaart moeten direct gemeld worden. Over het algemeen is er 
sprake van een ernstig ongeval als het slachtoffer opgenomen wordt in het ziekenhuis, wanneer er sprake is van blijvend 
letsel of als het slachtoffer overleden is aan de gevolgen.
Toezicht door de ILT
De Nederlandse Arbeidsinspectie heeft de controles na Arbo-ongevallen van het boordpersoneel in verband met de 
vlucht overgedragen aan de ILT. Volgens internationale verplichtingen houdt de ILT hiermee ook toezicht op de werk- en 
rusttijden in de luchtvaart.
Populatie
Er zijn geen exacte cijfers bekend van alle personen die in Caribisch Nederland  werkzaam zijn, in en rond vliegtuigen. De 
ILT gebruikt de categorie ‘100 – 1.000’ bij deze ongewenste gebeurtenis.
Frequentie
Er zijn geen cijfers bekend van arbeidsongevallen en aantallen slachtoffers bij ernstige arbeidsongevallen in Caribisch 
Nederland  (#).
Inspectie Leefomgeving en Transport | 146
