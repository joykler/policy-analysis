ILT-brede risicoanalyse (IBRA) 2022 - Bijlage G Advies Raad van Advies IBRA
 Bijlage G Advies Raad van Advies 
IBRA
Aan:  de inspecteur-generaal van de Inspectie Leefomgeving en Transport (ILT)
Van:  de Raad van Advies ILT-brede Risicoanalyse
Datum:  15 mei 2022
ADVIES naar aanleiding van de concept-IBRA 2023
De Raad van Advies ILT-brede Risicoanalyse (IBRA) heeft op 19 april het concept van de IBRA 2023 besproken. De Raad 
heeft met waardering kennisgenomen van dit rapport, dat wederom een stap voorwaarts betekent ten opzichte van zijn 
voorgangers. Alle factsheets zijn geactualiseerd en een aantal is ook verder uitgediept, waarbij soms ook ervaringen in 
andere landen worden meegenomen.
Bovendien is de waarde van de IBRA voor het maken van keuzes in het toezicht toegenomen doordat de berekeningen 
van de maatschappelijke schade op verschillende manieren meer in perspectief worden geplaatst. Zo beschrijft hoofd-
stuk 2 de trends in de schade-ontwikkeling over de afgelopen vijf jaar en de ontwikkelingen die voor de komende jaren 
verwacht kunnen worden. Het toekomstperspectief wordt geplaatst in de context van de maatschappelijke opgaven 
waar Nederland voor staat en de transitietrajecten die daarvoor nodig zijn. In deze eerste aanzet worden verschillende 
relaties benoemd: enerzijds groeit het belang van bepaalde schades omdat zij de maatschappelijke opgaven verzwaren, 
anderzijds zal de aanpak van de maatschappelijke opgaven ertoe leiden dat sommige schaderisico’s toe- of afnemen en 
nieuwe schaderisico’s kunnen ontstaan (bijvoorbeeld bij transport van waterstof). De Raad beveelt de ILT aan om deze 
relaties nader uit te diepen en te concretiseren.
In zijn eerdere adviezen heeft de Raad onder andere aanbevolen om te heroverwegen of en hoe private en verzekerbare 
schades toch in de analyse zouden kunnen worden meegenomen. De Raad verwelkomt daarom de nieuwe definitie van 
maatschappelijke schade die nu is gehanteerd. De Raad beveelt aan om in het verlengde daarvan ook de gebruikte 
schadecategorieën te heroverwegen, met name op de aspecten volledigheid, naamgeving en mogelijke dubbeltellingen. 
Milieuschade kan soms direct en vaak op wat langere termijn ook tot economische schade leiden. De Raad vraagt daarbij 
aandacht voor het feit dat sommige milieuschades onherstelbaar zijn en geeft de ILT in overweging dit nadrukkelijk in 
haar afwegingen en prioriteitstelling te betrekken.
Daarnaast heeft de Raad met de ILT van gedachten gewisseld over het recente rapport van de Onderzoeksraad voor de 
Veiligheid, dat signaleert dat er voor toezichthouders ook een taak kan zijn weggelegd bij schade ‘onder de wettelijke 
norm’ of binnen de vergunningsvereiste, wanneer omwonenden daardoor overlast ervaren. De ILT heeft zelf goede 
ervaringen met het handhaven van een zorgplicht bij de (ongereguleerde) export van brandstoffen. De Raad beveelt aan 
om te bezien hoe de IBRA deze aanpak breder kan ondersteunen.
Met het oog op de vaststelling van de definitieve IBRA 2023 adviseert de Raad om daarbij aandacht te besteden aan de 
volgende punten.
1. De belangrijkste functie van de IBRA ligt erin dat het een rationele basis biedt voor het stellen van prioriteiten in het 
toezicht van de ILT. Daarnaast kan het ook een belangrijke rol spelen in de communicatie van ILT met de politiek en 
de maatschappij. Voor deze tweede functie is het wenselijk de toegankelijkheid en de leesbaarheid voor een breder 
publiek te vergroten. Daartoe zou het helpen om meer duiding te geven aan de schadebedragen door deze te 
relateren aan relevante en aansprekende referentiegrootheden (zoals betrokken inwonertal, gebiedsomvang, …), 
meer achtergrondinformatie te geven bij opvallende cijfers (grote veranderingen in schadebedragen, grote 
signaalschades, ...), minder nadruk te leggen op systematiek en meer nadruk op uitkomsten. Het gebruik van 
tekstkaders (“boxen”) kan daarbij behulpzaam zijn. Ook zou de lezer die alleen de samenvatting leest, een goed 
beeld moeten krijgen van de belangrijkste resultaten.
2. De Raad pleit er nogmaals voor om een aparte paragraaf toe te voegen die ingaat op de onzekerheden die in de 
schadeberekeningen zitten (in de methodiek en in de getallen) en wat de betekenis daarvan is voor hoe de cijfers 
wel en niet gebruikt kunnen worden.
Inspectie Leefomgeving en Transport | 267
