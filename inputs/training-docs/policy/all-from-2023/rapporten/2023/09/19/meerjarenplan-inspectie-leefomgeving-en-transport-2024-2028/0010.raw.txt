De ILT, als onderdeel van het ministerie van IenW, blijft zo een essentiële bijdrage leveren aan de beleidsdoelen en ambities 
van het ministerie. Het gaat om een veilig, leefbaar en bereikbaar Nederland. Klimaatbestendig, economisch sterk en circulair. 
Een land dat mens en milieu beschermt. En een land dat mensen met elkaar en met de wereld verbindt. 
Inzet op maatschappelijke risico’s 
In het optreden van de ILT is wet- en regelgeving nog steeds de handelingsbasis, maar bewijst de ILT haar waarde door vooral 
daar te zijn waar de grootste maatschappelijke risico's zijn (selectiviteit).  
Wendbaarheid en heldere keuzes 
Voor het bereiken van maatschappelijk effect is het belangrijker en dringender dan ooit dat de ILT wendbaar en flexibel kan 
werken. Verandering is meer en meer een blijvend element; de wereld is steeds in beweging. Onder meer politieke thema's, 
technologische ontwikkelingen en een innovatieve buitenwereld maken dat de ILT zich in haar werk steeds moet aanpassen.  
De ILT blijft daarom werken aan haar aanpassingsvermogen. Zij wil vanuit de eigen rol en opdracht inspelen op en 
meebewegen met relevante ontwikkelingen. Het beperken van maatschappelijke schade blijft daarbij altijd de motivatie van 
waaruit de ILT handelt. 
Dat betekent dat kiezen wat de ILT wel en niet doet, belangrijk is. Niet alleen door de schaarsheid van mensen en middelen. 
Ook actuele omstandigheden kunnen direct invloed hebben op de inzet van deze mensen en middelen. Zij stelt prioriteiten. 
Wanneer dat nodig is maakt zij onderbouwd duidelijk wat de inspectie dan niet of minder doet.  
Belangrijk is om ILT-breed ruimte te vinden voor nieuwe opgaven en actuele behoeften. Dat vergt scherpe keuzes. De ILT 
onderzoekt voortdurend naar mogelijkheden om de huidige taken op een andere manier uit te voeren en zo capaciteit vrij te 
maken voor een grotere wendbaarheid. Daarbij denkt de ILT aan verandering van de gebruikte toezichtmiddelen zoals een 
verschuiving van object- naar stelseltoezicht, een meer passieve inzet van toezicht (waakvlam), slimme vergunningverlening 
en de inzet van ICT-innovaties.  
Breed signaleren 
Ook blijft de ILT de komende periode inzetten op haar signalerende functie. Dat is 1 van de zaken die ook de buitenwereld 
van de inspectie vraagt.  Zij komt in haar werk nieuwe risico’s tegen waarvoor nog geen regelgeving is. Die signalerende 
functie geeft de ILT de mogelijkheid om deze risico's onder de aandacht te brengen van de politiek en de samenleving.  
Als een waakhond van publieke belangen moet de ILT een 'luis in de pels' van de wetgever kunnen zijn en ook met niet per 
se welgevallige signalen durven komen. Feitelijke signalen van een gezaghebbende toezichthouder zijn en blijven belangrijk 
in het maatschappelijk debat.  
3.3 Maatschappelijke ontwikkelingen 
Voor het bereiken van een optimaal maatschappelijk effect kijkt de ILT niet alleen naar bekende risico's en wettelijke taken. 
Zij kijkt ook naar algemene maatschappelijke ontwikkelingen. Natuurlijk met de focus op de werkvelden van de ILT: transport, 
infrastructuur, milieu en wonen. En vanuit het perspectief van haar missie: veiligheid, vertrouwen en duurzaamheid. 
Ontwikkelingen in de maatschappij en op het terrein van de leefomgeving zorgen voor veranderingen bij de ILT. Dat geldt 
ook voor wijzigende en nieuwe wet- en regelgeving. Trends maken het werk van de ILT aan de ene kant moeilijker. Dit komt 
doordat nieuwe patronen en risico's ontstaan die lastig te voorspellen zijn. Aan de andere kant ontstaan hierdoor nieuwe 
mogelijkheden om toezicht effectiever te maken.  
Een voorbeeld van een risico is het huidige personeelstekort in Nederland. Dit maakt het lastig om kennis te behouden binnen 
organisaties. Dit geldt zowel voor de ILT als voor haar ondertoezichtstaanden. Hierdoor kunnen de risico’s op het niet naleven 
van wettelijke regels en normen, en daarmee op meer maatschappelijke schade, toenemen. 
Door de soms snelle ontwikkelingen zijn er verschillen tussen wat kan en wat mag. Bijvoorbeeld doordat bestaande wetgeving 
niet meer goed aansluit op maatschappelijke risico's. Het is voor de ILT een uitdaging om deze spanning tijdig te signaleren. 
Voor het ILT meerjarenplan 2022-2026 is eerder een omgevingsverkenning uitgevoerd waaruit trends naar voren kwamen. 
Deze trends blijven de komende jaren een rol spelen bij het bepalen van het werkprogramma van de ILT. In dit hoofdstuk 
geeft de ILT aan wat een aantal van die trends betekenen.   
10
