2 Inleiding 
2.1  Inspectie Leefomgeving en Transport 
De Inspectie Leefomgeving en Transport (ILT) is de toezichthouder van het ministerie van Infrastructuur en Waterstaat 
(IenW). Per 1 januari 2024  werken er bij de ILT (inclusief de Autoriteit woningcorporaties, Aw) ruim 1500 medewerkers 
dagelijks aan veiligheid, vertrouwen en duurzaamheid in transport, infrastructuur, milieu en wonen.  
In dit Meerjarenplan (MJP) beschrijft de ILT hoe zij invulling geeft aan de taken en ambities. De focus ligt op 2024, met een 
doorkijk naar de jaren 2025 tot en met 2028. 
Er is altijd beweging in de maatschappij. Die dynamiek betekent dat de ILT oog heeft voor nieuwe risico's en goed aansluiting 
houdt bij de actualiteit. Hiervoor moet de ILT wendbaar zijn en scherpe keuzes maken bij de inzet van de per definitie beperkt 
beschikbare capaciteit. De ILT richt zich daarbij op het voorkomen van maatschappelijke schade. Dit doet zij met toezicht op  
en handhaving van wettelijke regels en normen, opsporing, vergunningverlening, optimale dienstverlening en analyse. 
2.2  Werkveld 
Het werkveld van de ILT is breed, zowel in werkzaamheden als onderwerpen.  
De inspectie vervult haar taken op verschillende onderwerpen binnen het domein leefomgeving en transport, zoals afval, 
biociden, chemicaliën, drinkwater, hoogwaterveiligheid en vervuilde grond. Andere voorbeelden zijn cybersecurity, transport 
via weg, spoor en water, door de lucht en door buisleidingen. Het takenpakket van de ILT neemt toe, bijvoorbeeld door 
gewijzigde wet- en regelgeving. 
Een onderdeel van de ILT is de Autoriteit woningcorporaties (Aw). De Aw voert haar taken uit namens de minister voor 
Volkshuisvesting en Ruimtelijke Ordening (VRO). De Aw ziet toe op de woningcorporaties in de uitvoering van hun 
volkshuisvestelijke taken en financiële beheer. Woningcorporaties moeten zich concentreren op hun kerntaak: zorgen dat 
mensen met een lager inkomen goed en betaalbaar kunnen wonen. 
Daarnaast voert de ILT verschillende taken uit voor de ministeries van Binnenlandse Zaken en Koninkrijksrelaties (BZK), 
Economische Zaken en Klimaat (EZK), Justitie en Veiligheid (JenV), Buitenlandse Zaken (BZ) en Financiën.  
2.3  Over dit Meerjarenplan 
De ILT stelt jaarlijks een werkplan op volgens aanwijzing 10 van de minister-president inzake de rijksinspecties. In die 
aanwijzing staat dat een rijksinspectie werkt op basis van een werkprogramma dat is goedgekeurd door de minister en is 
aangeboden aan de Staten-Generaal.  
Het MJP 2024-2028 – het werkplan van de ILT – is een geactualiseerde versie van het vorige MJP. De belangrijkste wijzigingen 
zijn de nieuwe taken en de doorontwikkeling van de ILT. 
De hoofdpunten van het MJP zijn samengevat in hoofdstuk 3. Met in het bijzonder aandacht voor de Koers van de ILT en voor 
de toekomst van het stelsel van vergunningverlening, toezicht en handhaving (het VTH-stelsel). 
Hoofdstuk 4 geeft een nadere beschrijving van de manier waarop de inspectie aan haar missie werkt. Zoals hoe de ILT 
concreet de uitgangspunten van de Koers ILT vertaalt in haar werkwijze.  
Hoofdstuk 5 beschrijft de belangrijkste onderwerpen, of werkvelden, waaraan de ILT werkt. Hierin staat ook welke gevolgen 
de keuzes in werkwijze hebben voor de uitvoering van de taken. Dit onderdeel bevat een overzicht van de nieuwe of 
gewijzigde taken.  
Hoofdstuk 6 gaat in op de interne ILT-organisatie.  
6
