12. Hoogwaterveiligheid 
Maatschappelijke doelen  
In het waterbeheer zijn de belangrijkste maatschappelijke risico’s overstromingen vanuit zee en de grote rivieren door het 
falen van een primaire waterkering. De veiligheidseisen die gesteld worden aan deze waterkeringen moeten de kans op falen 
klein houden, want het effect dat een dergelijke overstroming heeft op burgers, natuur en economie is zeer groot. 
Daarnaast kent Nederland overstromingsrisico's als gevolg van het falen van regionale waterkeringen. De gevolgen daarvan 
zijn ook aanzienlijk, maar minder ontwrichtend. Vanwege de aanzienlijke potentiële impact is het veiligheidsrisico van 
hoogwater groter dan de som van alle overige externe risico's in Nederland.  
Ontwikkelingen  
Nederland staat voor de opgave haar inwoners en economische activiteiten voor de nabije toekomst goed te beschermen 
tegen de stijgende zeespiegel en grotere waterafvoeren via de rivieren. 
In 2050 moeten daarom alle primaire waterkeringen die Rijkswaterstaat en de waterschappen beheren, voldoen aan nieuwe 
veiligheidsnormen.  
Het toezicht op de primaire waterkeringen is sinds 1 januari 2017 een wettelijke taak van de ILT. De ILT controleert of de 
beheerders  van de waterkeringen de beoordeling van de primaire waterkeringen goed uitvoeren. De ILT herhaalt deze 
controle iedere 12 jaar. Waterkeringen die niet voldoen aan de veiligheidsnormen moeten worden aangepakt.  
Het ministerie van IenW, de waterkering-beheerders, kennisinstituten en de ILT delen hun kennis en ervaringen en gaan na 
2023 verder met het ontwikkelen van regelingen en instrumenten. Als toezichthouder heeft de ILT een belangrijke rol als het 
gaat om uitvoerbaarheid en betrouwbaarheid. 
De evaluatie van de Waterwet wordt in 2024 afgerond, onder verantwoordelijkheid van het ministerie van IenW. Op 
hoogwaterveiligheid levert de ILT inzet en informatie om de doelmatigheid en doeltreffendheid van het waterbeleid vast te 
stellen.  
Focus van de ILT  
Vanaf 2023 geeft de ILT prioriteit aan het vormgeven en organiseren van de controles bij de waterkeringbeheerders in de 2e 
beoordelingsronde (LBO2). Daarbij neemt de inspectie de bevindingen uit de 1e ronde mee. Het streven is in de planperiode 
ongeveer 50 tot 70 trajecten uit te voeren. Ook ligt de focus in deze periode op zorgplichttoezicht.  
Parallel hieraan werkt de ILT aan een toezichtstrategie hoogwaterveiligheid voor de periode na 2023. Hierin wil zij veel meer 
de focus leggen op het functioneren van besturing, organisatie, beheer en uitvoering, die er gezamenlijk voor moeten zorgen 
dat de hoogwaterveiligheid op orde is. De 'keten' als geheel is namelijk bepalend voor de belangrijkste risico's en het niveau 
van veiligheid. Dit betekent dat de ILT ook aanvullende of andere toezichtmethoden verkent, zoals besturingstoezicht.  
48
