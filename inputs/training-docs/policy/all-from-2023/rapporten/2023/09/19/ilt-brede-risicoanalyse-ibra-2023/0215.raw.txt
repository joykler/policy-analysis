ILT-brede risicoanalyse (IBRA) 2022 - Bijlage A IBRA factsheets
2. Uitstoot door onveilig verkeersproduct en mobiele machine
Omschrijving ongewenste gebeurtenis
De emissiewaarden van verkeersproducten en de verbrandingsmotoren in mobiele machines zijn mogelijk te hoog als zij 
geen typegoedkeuring hebben of niet voldoen aan de eisen van typegoedkeuring. Belangrijk hierbij is de uitstoot van 
stikstof en fijnstof, maar ook roet door het ontbreken van een filter. Als het product niet voldoet aan de voorschriften 
kan door te hoge emissiewaarden aanvullende gezondheids- en milieuschade ontstaan. 
Toezicht door de ILT
De ILT is belast met het markttoezicht op fabrikanten, importeurs en distributeurs van verkeersproducten waarvoor 
goedkeuringseisen zijn vastgesteld of die zijn aangewezen door de Minister. Fabrikanten mogen geen verkeersproducten 
en mobiele machines op de markt brengen die niet door de Europese Unie zijn goedgekeurd, voor zover ze over zo’n 
goedkeuring moeten beschikken. Als producten een goedkeuring hebben betekent dit dat zij voldoen aan bepaalde 
milieuvoorschriften. 
Fijnstofemissies zijn een bron van luchtverontreiniging. Dit onderwerp valt niet binnen het toezichtveld van de ILT, 
omdat emissienormen voor fijnstof ontbreken.
Populatie
Alle Nederlanders hebben hinder van deze uitstoot. De populatie valt dus in de categorie groter dan 10 miljoen.
Frequentie
Verkeersproducten en de interne verbrandingsmotoren van mobiele machines stoten voortdurend stikstof, fijnstof en 
roet uit. De frequentie is dus continue.
Effecten
Milieu en Gezondheidsschade
Er zijn bij de ILT geen rapporten bekend die gaan over de milieu- of gezondheidsschade veroorzaakt door verkeerspro-
ducten en de interne verbrandingsmotoren van mobiele machines die niet aan de goedkeuringseisen voldoen. Wel 
publiceert de CE Delft in 2002 een onderzoek, waarin staat dat de effecten van de uitstoot van alle verkeer in Nederland 
ruim 40.000 DALYS per jaar zijn [21]. Als de ILT deze verloren levensjaren in geld uitdrukt, is de schade op het gebied van 
gezondheid voor Nederland ongeveer € 3,5 miljard [21]. Verkeersproducten die niet voldoen aan de eisen van typegoed-
keuring veroorzaken een deel van de uitstoot van alle verkeer. Niet bekend is welk deel.
Uit onderzoek van de Radboud Universiteit in 2016 blijkt dat er in Europa door het emissieschandaal van Volkswagen 
44.000 gezonde levensjaren verloren gaan door een te hoge uitstoot van stikstofoxide over een periode van 7 jaar [22].
Autofabrikant Volkswagen had het verbrandingsgedrag van dieselmotoren gemanipuleerd. Wanneer de boordcomputer 
zag dat een officiële test werd uitgevoerd, werd de stikstofuitstoot gereduceerd tot onder de maximale norm. Zo kon de 
auto op de weg worden toegelaten. Het gezondheidseffect door dit emissieschandaal alleen al komt voor Nederland 
neer op ongeveer 1.500 verloren levensjaren. Als de ILT deze verloren levensjaren in geld uitdrukt, is de gezondheids-
schade voor Nederland ongeveer € 100 miljoen.
Berekening: het Nederlands aandeel van de bevolking in Europa is 3,3%. Dit vermenigvuldigen met het aantal verloren 
levensjaren in Europa (ongeveer 1.500). Dit vermenigvuldigen met de prijs voor een verloren levensjaar à € 70.000. Dit is 
ongeveer € 100 miljoen.
Dit voorbeeld geeft aan dat er grote schadebedragen aan de orde kunnen zijn bij de uitstoot van verkeersproducten en 
mobiele machines. 
De berekening hierboven zegt echter weinig over het totale jaarlijkse schadebedrag behorend bij deze ongewenste 
gebeurtenis. Om deze reden kan de ILT geen schadebedrag vaststellen (#).
Fysiek letsel en Economie
Niet van toepassing.
Inspectie Leefomgeving en Transport | 215
