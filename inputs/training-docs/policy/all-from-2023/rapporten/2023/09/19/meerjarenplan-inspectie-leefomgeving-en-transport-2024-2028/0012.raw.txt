veiligheidsstandaarden wordt voldaan, of stuit zij op risico’s die nog niet afgedekt worden door wet- en regelgeving. Hier kan 
zij signalen over uitbrengen. Door het uitvoeren van inspecties draagt de ILT er zodoende aan bij dat de veiligheid en 
duurzaamheid worden gewaarborgd. De ILT kan ook eventuele innovaties onder de aandacht brengen.  
De ILT werkt nauw samen met andere overheidsinstanties, zoals de ministeries van Economische Zaken en Klimaat en 
Infrastructuur en Waterstaat, om beleid en regelgeving te ontwikkelen die de energietransitie ondersteunen.  
Coalitieakkoord ‘Omzien naar elkaar, vooruitzien naar de toekomst’ 
Door het kabinet is structureel een bedrag beschikbaar gesteld voor de versterking van de ILT voor het tegengaan van 
milieucriminaliteit. Dit bedrag is oplopend tot 6 miljoen euro. In het akkoord wordt verwezen naar aanbevelingen van de 
commissie Van Aartsen en de Algemene Rekenkamer.  
Het coalitieakkoord noemt ook het belang van het beter veiligstellen van de onafhankelijkheid van de rijksinspecties. Het 
kabinet werkt daarom een voorstel uit voor een Wet op de rijksinspecties. De ILT ondersteunt het belang van deze wet en is 
betrokken bij de uitwerking. 
VTH-stelsel 
In maart 2021 verscheen het advies van de commissie Van Aartsen over het stelsel van vergunningverlening, toezicht en 
handhaving. Dit advies met de titel 'Om de leefomgeving' beschrijft waar het misgaat. Het VTH-stelsel werkt niet goed voor 
het milieudomein en wordt gekenmerkt door versplintering en vrijblijvendheid. Hierdoor ontstaat vermijdbare milieuschade. 
Voor dit advies is ook gebruikgemaakt van een ILT-signaalrapportage uit 2019. 
Het kabinet heeft de aanbevelingen van de commissie Van Aartsen overgenomen. In het coalitieakkoord zijn extra financiële 
middelen beschikbaar gesteld om het VTH-stelsel te versterken. Voor het invoeren van de aanbevelingen van de commissie 
Van Aartsen, is het Rijk samen met decentrale overheden een interbestuurlijk programma gestart. De ILT neemt actief deel 
aan dit programma door het inbrengen van kennis en het uitvoeren van concrete projecten. 
Voor de ILT is het daarbij belangrijk dat het programma niet alleen gericht is op verbeteringen bij afzonderlijke diensten. Om 
milieuschade aan te pakken is investeren in een betere samenwerking nodig. Dan gaat het om samenwerking tussen alle in 
het VTH-stelsel betrokken partijen.  
Casus: VTH-stelsel 
De ILT wil milieurisico’s terugdringen en milieucriminaliteit steviger aanpakken. Daarvoor neemt zij actief deel aan het 
Interbestuurlijk Programma Versterking VTH-stelsel Milieu én pakt zij een aantal eigen acties op. Die acties zijn gericht op het 
verbeteren van de samenwerking met andere toezichthouders in het VTH-stelsel Milieu en het versterken van de 
strafrechtelijke milieuhandhaving. Zo organiseert de ILT netwerkdagen voor haar partners in het VTH-stelsel. En breidt zij de 
capaciteit van haar Inlichtingen en Opsporingsdienst (IOD) uit met de € 6 miljoen die in het Coalitieakkoord structureel ter 
beschikking is gesteld aan de ILT voor het tegengaan van milieucriminaliteit. Met deze extra capaciteit kan de ILT meer 
strafrechtelijke onderzoeken naar milieucriminaliteit uitvoeren.  
In het Interbestuurlijk programma is de ILT gericht op het verbeteren van de informatievoorziening in het VTH-stelsel, de 
samenwerking tussen diensten om ketenproblemen aan te pakken en een betere afstemming tussen bestuursrechtelijke en 
strafrechtelijke handhaving. Verder voert de ILT thematische onderzoeken op concrete milieu-onderwerpen uit. Deze 
onderzoeken leveren handvatten op om het VTH-stelsel beter te laten functioneren. Zo zijn in 2023 stelselonderzoeken 
uitgevoerd naar E-waste en asbest. In de komende periode worden onder andere onderzoeken opgestart naar de werking 
van het stelsel op het terrein van geluidshinder, afvaltransporten en grond- en bouwstoffen. 
Externe ontwikkelingen  
De ILT ziet als toezichthouder de dringende noodzaak om een efficiënte werkwijze te combineren met voldoende 
wendbaarheid en aanpassingsvermogen. Onverwachte veranderingen, zoals de COVID-19-pandemie en de oorlog in 
Oekraïne, vergroten deze urgentie. De sancties die zijn ingesteld naar aanleiding van de oorlog in Oekraïne, vragen om snel 
schakelen door de ILT en haar medewerkers om bij te dragen aan het toezicht op de sanctienaleving. Er is een overstap naar 
alternatieve energiebronnen in plaats van gas en andere brandstoffen uit Rusland. Deze snellere omschakeling kan op termijn 
leiden tot grotere druk op het toezicht op het transport en het gebruik van alternatieve energiebronnen. Ook heeft de aard 
van het toezicht op de sanctienaleving invloed op de manier van werken, zoals de noodzaak tot het werken in koppels tijdens 
inspecties vanwege de veiligheid van de inspecteurs. 
12
