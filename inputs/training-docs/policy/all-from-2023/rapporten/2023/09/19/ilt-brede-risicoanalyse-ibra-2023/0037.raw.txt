ILT-brede risicoanalyse (IBRA) 2022 - Bijlage A IBRA factsheets
Aanslag met explosieven
Omschrijving onderwerp
Zelfgemaakte explosieven kunnen worden gemaakt met illegaal aangekochte precursoren (grondstoffen). Deze 
explosieven kunnen bijvoorbeeld voor terroristische aanslagen of plofkraken worden gebruikt.
In Nederland gebruiken bedrijven civiele explosieven voor hun werkzaamheden, bijvoorbeeld sloopwerkzaamheden. 
Verenigingen en andere particulieren gebruiken civiele explosieven hobbymatig, bijvoorbeeld voor het naspelen van 
historische veldslagen of schutterijen. In verkeerde handen kan met deze explosieven een terroristische aanslag worden 
gepleegd. Verkeerd gebruik en vervoer van deze explosieven kan een ongewenste explosie tot gevolg hebben.
Regelgeving en doel
De ILT handhaaft op basis van de Wet precursoren voor explosieven (Wpe) en de Wet explosieven voor civiel gebruik 
(Wecg) [1 t/m 7]. 
Wpe
De Wpe reguleert de aankoop, het bezit en de handel in precursoren. Hiermee moet worden voorkomen dat precursoren 
worden verkocht aan mensen die een aanslag willen plegen. De ILT kijkt of marktdeelnemers (bedrijven) die in precursoren 
handelen de verkoophandelingen aan andere marktdeelnemers, (zakelijke) eindgebruikers en particulieren controleren. 
De ILT registreert of deze marktdeelnemers dit ook goed uitvoeren. De ILT vraagt deze marktdeelnemers om verdachte 
transacties, verdwijningen en diefstal te melden. Marktdeelnemers hebben een verplichting om de bedrijven met wie zij 
handelen te verifiëren en te informeren. De ILT controleert de naleving van deze verplichtingen.
Het is particulieren wel toegestaan om precursoren, waar een gebruiksbeperking voor geldt, aan te schaffen, te bezitten, 
te gebruiken of te verhandelen. Zij moeten hiervoor in het bezit zijn van een gebruiksvergunning die bij de ILT wordt 
aangevraagd. En zij moeten kunnen aantonen waarvoor zij de aangevraagde stoffen gebruiken.
Wecg
De Wecg is gericht op productveiligheid (veilige explosieven en goed beveiligde explosieven ofwel safety en security) en 
borging van een gelijk (Europees) speelveld.
Het voornaamste doel is het voorkomen van slachtoffers door een terroristische aanslag en maatschappelijke onrust. 
Maar ook het gebruik door onbevoegde en niet deskundige personen vormt een maatschappelijk risico.
Bijzonderheden
• Het ministerie van Economische Zaken en Klimaat heeft ook een taak in het kader van de Wecg (binnenlands transport 
op het gebied van mijnbouw).
• De Nederlandse gemeenten verlenen de binnenlandse overbrengingsvergunningen. 
• De Nederlandse politie geeft een erkenning af voor het verrichten van handelingen met explosieven, na de nodige 
veiligheidsscreeningen.
• Verkeerd gebruik van explosieven betreft vooral moedwillige verstoring. De groep die onder toezicht staat, aanbieders 
en particuliere gebruikers van explosieven, kan in principe de gehele bevolking omvatten. Daarom maakt de ILT geen 
exacte duiding van de normoverschrijding en van het aantal overtreders. 
• De veiligheidsrisico’s bij en tijdens het transport van explosieven en chemicaliën komen terug bij de onderwerpen 
‘afvalstromen en circulaire materiaalketens’ en ‘transport van gevaarlijke stoffen’. De ILT verstrekt de internationale 
overbrengingsvergunningen.
• Naast de precursoren en civiele explosieven wordt er door criminelen ook vuurwerk gebruikt voor het plegen van 
aanslagen. Vuurwerk valt niet onder de wet precursoren. Zie de factsheet vuurwerk voor de bijbehorende ILT taken en 
IBRA schades.
Discussiepunten
Geen.
Inspectie Leefomgeving en Transport | 37
