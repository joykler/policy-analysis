3.25 Afschaffen verlaagd btw-tarief agrarische input-goederen en diensten 
 
Korte beschrijving van de maatregel 
Deze maatregel verhoogt het btw-tarief op agrarische goederen van 9% naar 21%. Onder agrarische goederen 
worden verstaan granen en peulvruchten niet bestemd voor menselijke consumptie, vee en slachtafval, zaden, 
rondhout, stro, veevoer, vlas en ruw en ongewassen wol. Gelijktijdig met het voorstel tot afschaffing van het 
verlaagde btw-tarief op leveringen van bepaalde agrarische goederen zal de in het wetsvoorstel Fiscale 
Verzamelwet 2024 opgenomen codificatie van bestaand beleid ongedaan gemaakt worden. Dit bestaande 
beleid ziet op de toepassing van het verlaagd tarief voor de opfok van dieren en het opkweken van planten. 
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Afschaffen verlaagd btw-tarief op agrarische input-
goederen en diensten - 43 43 43 43 
 
Kern van de raming 
De maatregel leidt tot een budgettaire opbrengst omdat een beperkt deel van de agrarische goederen wordt 
geleverd aan particulieren, die de hogere btw niet terug kunnen vragen. Het gaat hierbij met name om de 
aanschaf van bepaalde dieren (pluimvee en konijnen), dierenvoeder voor deze dieren, zaaizaden, pootgoed en 
opfokdiensten die aan particulieren geleverd worden. Op basis van branchegegevens, data van het CBS en een 
schatting van het aantal veedieren, gehouden als gezelschapsdieren, wordt de grondslag geschat op € 358 
miljoen. Een afschaffing van het verlaagde btw-percentage (mutatie van 9% naar het algemene tarief van 21%) 
leidt dan tot een structurele budgettaire opbrengst van € 43 miljoen per 2025. Hierbij worden geen 
gedragseffecten verondersteld.
