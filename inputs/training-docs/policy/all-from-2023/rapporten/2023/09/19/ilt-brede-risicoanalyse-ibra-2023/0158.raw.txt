ILT-brede risicoanalyse (IBRA) 2022 - Bijlage A IBRA factsheets
Maar het betreft ook ongevallen met personen aan boord als gevolg van onveilige arbeidsomstandigheden. Primair is dit 
overigens een verantwoordelijkheid van de Nederlandse Arbeidsinspectie. Gegevens van de Nederlandse 
Arbeidsinspectie worden in deze factsheet niet meegenomen.
Toezicht door de ILT
De ILT houdt in de scheepvaart toezicht op de volgende zaken:
• De hoeveelheid aanwezige bemanning.
• De kwalificering van de bemanning[3]
• De vaarbewijzen [3].
• De werk- en rusttijden van de bemanning [2].
• Regels aan boord [3], veiligheidscertificaten en meetbrief.
• De certificering van keuringsartsen (tweedelijnstoezicht).
• Vereisten voor scheepsuitrusting, de toestand, het gebruik en de uitrusting van het binnenschip.
• Lichamelijke of geestelijke ongeschiktheid tot het voeren van een binnenschip, en of de houder over de kennis en 
bekwaamheid beschikt die is vereist voor het voeren van een binnenschip [3].
Populatie
Alle mensen die werkzaam zijn op een binnenvaartschip, passagiers aan boord van het schip en omwonenden van 
binnenwateren kunnen slachtoffer worden van een ongeval. De populatie valt hiermee in de categorie 100.000-1 
miljoen.
Frequentie
Ongevallen in de binnenvaart komen dagelijks voor [39].
Effecten
Fysiek letsel
In de periode 2018 tot en met 2021 waren er 7 doden en vermisten, 27 zwaargewonden en 87 lichtgewonden [37].
Per jaar rekent de ILT daarom met 2 doden, 7 zwaargewonden en 22 lichtgewonden. Omdat veel incidenten vermoedelijk 
niet gemeld worden, is dit een onderschatting. Omgerekend naar euro’s resulteren deze aantallen in een schadebedrag 
van € 11,6 miljoen (€ 4,2 miljoen per overledene, € 408.000 per zwaargewonde en € 29.000 per lichtgewonde).
Economie
Een economische schadepost is het bergen van schepen. Dat gebeurt soms (deels) op kosten van de overheid.
Voor binnenvaartschepen gaat dit bijna nooit op. De eigenaar wil eigenlijk altijd het schip terug en zorgt (samen met de 
verzekeraar) dat ze het schip bergen. Wel maakt de overheid kosten voor de reparatie aan infrastructuur en objecten na 
een aanvaring wanneer deze niet verhaald kunnen worden. Rijkswaterstaat geeft aan dat deze schade wordt geschat op 
tenminste € 40 miljoen per jaar, maar waarschijnlijk ligt dit bedrag veel hoger [40].
Milieu
Er worden weinig ongevallen waarbij giftige stoffen uitstromen op de Nederlandse binnenwateren gemeld. De eigenaar 
van het schip moet bij een ongeval de schoonmaakkosten betalen. Vermoedelijk worden veel incidenten niet gemeld, 
zodat ook niet wordt schoongemaakt. Hiervoor ontbreken echter cijfers en is derhalve het schadebedrag een #.
Gezondheidsschade
Als gevolg van ongevallen op de Nederlandse binnenwateren raken jaarlijks enkele tientallen personen gewond en zijn 
door deze kwetsuren zeer waarschijnlijk enkele dagen tot langere tijd arbeidsongeschikt, met alle medische kosten tot 
gevolg. Daarnaast moeten personen met letsel soms van het schip worden geëvacueerd, wat tot kosten leidt. Deze zijn 
echter niet bekend bij de ILT omdat dit primair een taak is van de NLA en dus is het schadebedrag een #.
2. Ongeval koopvaardijschepen
Omschrijving ongewenste gebeurtenis
Het betreft hier ongevallen met en aan boord van koopvaardijschepen, waarbij schade optreedt aan schip, bemanning, 
milieu, lading of overig scheepvaartverkeer. Oorzaken hiervan zijn bijvoorbeeld (eenzijdige) aanvaring, brand en 
instabiliteit. Maar het betreft ook ongevallen met personen aan boord als gevolg van onveilige arbeidsomstandigheden.
Inspectie Leefomgeving en Transport | 158
