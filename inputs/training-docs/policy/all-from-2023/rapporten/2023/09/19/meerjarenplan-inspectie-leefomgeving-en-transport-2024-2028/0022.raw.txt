gevolgen op lange termijn. De ILT heeft gesignaleerd dat de bodemas, het restproduct dat ontstaat bij het verbranden van 
huishoudelijk afval en bedrijfsafval in een afvalenergiecentrale, vaker verwerkt wordt in immobilisaten. Dit zijn mengsels van 
1 of meerdere (afval)stoffen met toevoeging van een bindmiddel. Ook wordt de bodemas als vulmiddel toegevoegd in de 
betonindustrie, ter vervanging van zand of grind.  
De ILT constateert dat de opwerkers (verwerkers) van bodemas naar andere en nieuwe afzetmarkten zoeken, in plaats van 
het verrichten van extra inspanning om de kwaliteit van bodemas te verbeteren (het opwerken). Dit kan een risico op 
milieuvervuiling geven als de verontreiniging in deze bouwstoffen vrijkomt bij sloop en er onvoldoende zicht is op de kwaliteit 
en de toepassingslocatie van de producten.  
Transport 
De IBRA laat zien dat in het transportdomein de veiligheidsrisico’s tot minder schade leiden dan de milieurisico’s, dit met 
uitzondering van goederenvervoer over de weg. Wel bestaan er op dit terrein relatief veel wettelijke en internationale 
verplichtingen en samenwerkingsverbanden. Het waarborgen van deze verplichtingen en blijvende aandacht voor de 
veiligheid van verschillende transportmodaliteiten zijn nodig. Zo blijven de risico’s klein en het vertrouwen van burgers in 
veilig transport terecht. Bij de transportonderwerpen richt de ILT zich op de doorontwikkeling van het toezicht om deze 
verplichtingen zo efficiënt én effectief mogelijk in te vullen. 
Infrastructuur 
Infrastructurele onderwerpen kenmerken zich vaak door relatief kleine kansen op potentieel erg grote schades. Zoals het 
risico op een dijkdoorbraak of een exploderende buisleiding. In de IBRA wordt een deel van de infrastructuurrisico’s 
beschreven als ‘buitengewone gebeurtenissen’. Dit zijn gebeurtenissen waarvan een zeer kleine kans bestaat dat deze zich 
voordoen, maar waarvan de gevolgen potentieel catastrofaal zijn. 
Om de kans te verkleinen dat deze gebeurtenissen optreden, is een degelijk basisniveau van het toezicht nodig. Ook is het 
belangrijk om kennis op peil te houden en risico’s tijdig te signaleren, om zo problemen te voorkomen. 
Wonen 
De Autoriteit woningcorporaties (Aw) is onderdeel van de ILT. De Aw ziet erop toe dat woningcorporaties zich concentreren 
op hun kerntaak. Die taak is zorgen dat mensen met een laag inkomen goed en betaalbaar kunnen wonen. Bij de uitvoering 
van deze taken komen uiteenlopende maatschappelijke ontwikkelingen samen. Denk aan hoge druk op de beschikbare 
ruimte, de woningbouwopgave, versnelde verstedelijking, de verduurzamingsopgave, migratie en vergrijzing. 
Ten slotte zijn er ILT-onderwerpen die buiten deze vierdeling vallen, zoals markttoezicht op producten, en onderwerpen die 
themaoverstijgend zijn, zoals cybersecurity.  
5.3  Programmeren met effect 
Sommige onderwerpen met grote maatschappelijke risico's en een sterke samenhang pakt de ILT programmatisch aan. Bij 
deze aanpak kijkt de ILT vooral naar het totaal aan mogelijkheden om risico's te verminderen. Mogelijkheden zoals 
gedragsbeïnvloeding, samenwerking met andere toezichthouders, samenwerking met de sectoren en het opstellen van 
signalerende rapportages.  
Voor de programma's gebruikt de ILT kennis die binnen de organisatie beschikbaar is en werkt zij samen met andere 
organisaties. Een programma bundelt alle interventies die kunnen bijdragen aan vermindering van het opgemerkte risico, 
met zichtbaar effect.  
De IBRA is belangrijk bij de keuze voor het starten van een programma. Maar ook bij onderwerpen met een minder groot 
maatschappelijk risico kan de ILT kiezen voor een programmatische aanpak. Bijvoorbeeld bij domeinoverstijgende 
vraagstukken, zoals bij luchthaven Schiphol, waar vragen op het gebied van transport, infrastructuur en milieu samenkomen. 
Of in programma's waarin de inspectie kijkt naar vernieuwende manieren van werken, zoals verkennen of waarin het concept 
'vertrouwen' van meerwaarde kan zijn. Daarnaast zijn er programma’s die gericht zijn op de organisatieontwikkeling van de 
ILT zelf. 
Onderstaande programma’s zijn in 2023 in uitvoering of in ontwikkeling. De programma's eindigen in de periode 2024-2028, 
waarna de ILT bekijkt of, en op welke manier, ze een vervolg krijgen. 
22
