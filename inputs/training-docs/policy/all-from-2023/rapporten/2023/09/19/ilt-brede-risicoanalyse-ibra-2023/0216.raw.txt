ILT-brede risicoanalyse (IBRA) 2022 - Bijlage A IBRA factsheets
3. Geluidsoverlast verkeersproduct en mobiele machine
Omschrijving ongewenste gebeurtenis
Verkeersproducten en mobiele machines produceren mogelijk meer geluid dan toegestaan als zij geen typegoedkeuring 
hebben of als zij niet voldoen aan de eisen van typegoedkeuring. Dit kan leiden tot ziektelast bij de gebruikers.
Toezicht door de ILT
De ILT is belast met het markttoezicht op fabrikanten, importeurs en distributeurs van verkeersproducten waarvoor 
goedkeuringseisen zijn vastgesteld of die zijn aangewezen door de Minister. Fabrikanten mogen geen verkeersproducten 
en mobiele machines op de markt brengen die niet door de Europese Unie zijn goedgekeurd, voor zover ze over zo’n 
goedkeuring moeten beschikken. Met een goedkeuring voldoen die producten aan de geluidsvoorschriften. De ILT ziet 
ook toe op de grote markt met (vervangings)onderdelen.
Populatie
Gebruikers van verkeersproducten en mobiele machines (burgers en beroepsbevolking), medeweggebruikers en 
omwonenden lopen risico op geluidsoverlast. Veel Nederlanders maken veelvuldig gebruik van verkeersproducten en in 
mindere mate van mobiele machines. Dus het aantal gebruikers dat jaarlijks risico loopt is groter dan 10 miljoen.
Frequentie
Verkeersproducten en de interne verbrandingsmotoren van mobiele machines worden op dagelijkse basis gebruikt. Bij 
het gebruik van deze producten wordt geluid geproduceerd. Hierbij ontstaat geluid en dus ook geluidsoverlast. Bij de ILT 
is niet bekend in hoeverre verkeersproducten of de interne verbrandingsmotoren van mobiele machines die niet voldoen 
aan de goedkeuringseisen tot geluidsoverlast leiden. De ILT stelt de frequentie daarom op onbekend. 
Effecten
Gezondheidsschade
Er zijn geen relevante onderzoeken bekend die geluidsoverlast door verkeersproducten en mobiele machines in relatie 
brengt met ziektelast. De ILT stelt deze schade daarom op onbekend (#).
Fysiek letsel, Economie en Milieu
Niet van toepassing.
Toekomstige ontwikkelingen
De maatschappelijke schade door het gebruik van verkeersproducten en mobiele machines neemt naar verwachting in 
de toekomst af. De bijdrage aan de luchtvervuiling en de geluidsoverlast neemt af doordat brandstofmotoren steeds 
schoner worden en elektromotoren aan een sterke opmars bezig zijn. De veiligheid neemt naar verwachting toe bij 
verkeersproducten doordat de rol van het menselijk handelen in het verkeer in toenemende mate wordt overgenomen 
door rijhulpmiddelen. 
Het totaal aantal voertuigen stijgt waarschijnlijk in de toekomst. Elke introductie van nieuwe typen voertuigen, zoals 
elektrische voertuigen, brengen specifieke veiligheids- en milieurisico’s met zich mee. 
Inspectie Leefomgeving en Transport |
