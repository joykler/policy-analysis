ILT-brede risicoanalyse (IBRA) 2022 - Bijlage A IBRA factsheets
Transport gevaarlijke stoffen
Omschrijving
Het vervoer van gevaarlijke stoffen vindt plaats op verschillende manieren, van kleine verpakking tot bulktanker. Ook 
verloopt het via verschillende modaliteiten (bijvoorbeeld de weg, het spoor, de binnenvaart, de lucht of de zee). Een 
route van verzender tot ontvanger verloopt vaak via verschillende modaliteiten, met of zonder tussentijdse opslag.
Tijdens laden, lossen en transport kunnen gevaarlijke stoffen lekken. Dit leidt tot vervuiling van de lucht, het water of de 
bodem met de stof of reactieproducten. Ook kan brand ontstaan of een explosie plaatsvinden.
Deze factsheet beschrijft het laden, lossen en transport van gevaarlijke stoffen over de weg, het spoor, over water en 
door de lucht. De schade bij het transport van gevaarlijke stoffen via een buisleiding staat beschreven bij het onderwerp 
Buisleiding. 
• De totale maatschappelijke schade voor dit onderwerp is onbekend
• Extra schade die berekend kan worden door de ILT:  € 351 miljoen 
• Schade bij Buitengewone gebeurtenis: Ja, meer dan € 808 miljoen.
Regelgeving en doel
In de Wet Vervoer Gevaarlijke stoffen [1] en het Besluit Vervoer Gevaarlijke stoffen [2] staan voorwaarden om het 
transport van en het werken met gevaarlijke stoffen in de transportketen veilig te laten plaatsvinden.
Het eerste doel van de regelgeving is om ervoor te zorgen dat gevaarlijke stoffen tijdens het transport in hun tank of 
verpakking blijven. De regels beogen ook dat de juiste informatie voor de hulpdiensten beschikbaar is om een incident 
op een veilige en juiste manier te kunnen bestrijden.
Er gelden voorschriften voor de verschillende vervoersmodaliteiten voor het vervoer van gevaarlijke stoffen. Iedere wijze 
van vervoer kent specifieke risico’s.
Overzicht van regelgeving per modaliteit
Weg European Agreement concerning the International Carriage of Dangerous Goods by Road (ADR) [3]
Binnenvaart European Agreement concerning the International Carriage of Dangerous Goods by Inland Waterways (ADN) [4]
Rail Regeling vervoer over de spoorweg van gevaarlijke stoffen met daarin opgenomen de RID [5, 5b]
Zeevaart Schepenbesluit [6] en IMDG-code [6b]
Luchtvaart Wet Luchtvaart [7], het besluit vervoer gevaarlijke stoffen door de lucht [7b], de ICAO Annex 18 [7c] en de ICAO 
Technical Instructions [7d]
Inspectie Leefomgeving en Transport | 185
