12.1 Aanpassen vrijstelling goingconcernwaarde BOR 
 
Korte beschrijving van de maatregel 
De BOR voorziet in een voorwaardelijke vrijstelling van de schenk- en erfbelasting voor het 
ondernemingsvermogen bij bedrijfsopvolgingen. De vrijstelling van de goingconcernwaarde is momenteel:  
• 100% van de goingconcernwaarde van de objectieve onderneming tot een ondernemingsvermogen van 
€ 1.205.871 (bedrag 2023) per onderneming 
• 83% van het ondernemingsvermogen boven dit bedrag 
 
Het kabinet stelt voor om met ingang van 1 januari 2025 de vrijstelling van 83% van de goingconcernwaarde 
van het ondernemingsvermogen boven € 1,5 miljoen te verlagen naar 70%. Tegelijkertijd wordt het bedrag van 
€ 1.205.871 voor 2023 dat 100% is vrijgesteld, verhoogd naar € 1,5 miljoen met ingang van 1 januari 2025. 
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Aanpassen vrijstelling goingconcernwaarde BOR  
40 13 15 17 49 
 
Kern van de raming 
De raming is gebaseerd op aangiftes erf- en schenkbelasting uit 2018 waarin een beroep is gedaan op de BOR. 
Op basis hiervan is het vrijgestelde ondernemingsvermogen binnen de BOR bepaald. Vervolgens is berekend 
wat de vrijstelling zou zijn gegeven de nieuwe percentages en de verhoogde grenswaarde. De ex-ante 
budgettaire opbrengst is vervolgens verlaagd met een gedragseffect van 20%, doordat een deel van de 
grondslag zal wegvallen. Daarnaast kent de opbrengst vanwege een veronderstelde uitstel van schenkingen 
een ingroei over een periode van 20 jaar waardoor de structurele opbrengst pas in 2044 bereikt wordt. Tot slot 
is ook een anticipatie-effect opgenomen in de raming, omdat ondernemers hun bedrijfsoverdracht mogelijk 
versnellen om nog van de ruimere vrijstelling gebruik te kunnen maken.
