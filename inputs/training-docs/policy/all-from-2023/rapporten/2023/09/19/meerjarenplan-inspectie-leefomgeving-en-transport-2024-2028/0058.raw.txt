19. Autoriteit woningcorporaties 
Maatschappelijke doelen 
De Autoriteit woningcorporaties (Aw) ziet erop toe dat woningcorporaties zich concentreren op hun kerntaak. Dat is zorgen 
dat mensen met een lager inkomen goed en betaalbaar kunnen wonen. Nu en in de toekomst. Dat doet de Aw door toezicht 
te houden op de governance (bestuur) en de financiële situatie van de woningcorporaties en door zienswijzen, goedkeuringen 
en ontheffingen af te geven voor wijzigingen die woningcorporaties willen doorvoeren. Ook doet de Aw (thema)onderzoeken 
en publicaties zoals de Staat van de corporatiesector. 
Ontwikkelingen 
Woningbouwopgave 
De woningcorporaties beheren gezamenlijk ongeveer 2,4 miljoen woningen en de sector staat voor een grote opgave. Tot en 
met 2030 moeten er zo’n 900.000 woningen gebouwd worden, waarvan volgens de nationale prestatieafspraken 300.000 
door woningcorporaties. Dat zijn er ruim 100.000 per jaar. Hiervan moet tenminste twee derde bestaan uit betaalbare huur- 
en koopwoningen. Dat zijn dus zo'n 600.000 woningen. Om dit te realiseren is er meer regie nodig, zijn er prestatieafspraken 
gemaakt en is de verhuurdersheffing afgeschaft. Het is belangrijk dat er op rijksniveau inzicht komt in de prognoses en de 
realiseerbaarheid van de woningbouw en dat woningcorporaties realistisch plannen. Daarnaast is het van belang dat er 
betaalbare bouwlocaties beschikbaar zijn om woningen te kunnen bouwen.  
Verduurzamingsopgave 
De verandering van energiebronnen vraagt ook om aanpassingen in de gebouwde omgeving. De verduurzaming van 
woningen heeft een extra impuls gekregen door de hogere energieprijzen. Juist voor huurders van woningen van 
woningcorporaties is dit van belang om energiearmoede te voorkomen.  
Leefbaarheid 
In wijken met veel corporatiewoningen bestaat het risico dat de samenstelling van de bevolking eenvormig wordt. Een 
concentratie van kwetsbare huishoudens in bepaalde buurten is vaak ongunstig voor de leefbaarheid ter plekke.  
Betaalbaarheid 
Er is een toenemende focus op betaalbaarheid van woningen. Verlagingen en bevriezingen van de huur zorgen ervoor dat 
corporaties minder vermogen hebben om te investeren in verduurzaming, verbeteringen en nieuwbouw. Dit moet in balans 
blijven. 
Vergrijzing 
De samenstelling van de bevolking verandert. Het aantal ouderen neemt sterk toe, zowel absoluut als relatief. De mobiliteit 
van ouderen op de woningmarkt is beperkt. Om ouderen langer thuis te laten wonen zijn er aanpassingen nodig aan de 
bestaande woningvoorraad. Ook worden steeds vaker woningen voor ouderen gecombineerd met zorgmogelijkheden. 
Focus van de Aw 
De Aw is toezichthouder op de individuele corporaties en op het stelsel. De Aw voert met het bestuur en de Raad van 
Commissarissen (RvC) het gesprek over de governance binnen de woningcorporatie. Daarnaast houdt de Aw de inzet van de 
financiële middelen van de woningcorporatie in de gaten, in combinatie met de opgave waar de sector voor staat. Bij de 
afhandeling van aanvragen van goedkeuringen en ontheffingen op het gebied van de volkshuisvesting is meer oog voor 
maatwerk. Bij de aanvragen van zienswijzen geschiktheid en betrouwbaarheid van kandidaat-commissarissen legt de Aw 
nadruk op de juiste onderbouwing van de voordracht door de RvC. Ook richt de Aw zich meer op het signaleren en agenderen 
via onder meer de Staat van de corporatiesector, diverse (thema)onderzoeken en andere informatiedocumenten. Ook is er 
meer aandacht voor het ontwikkelen van kennis en het samen (met de sector) leren. 
Met meer rijksregie en de (nationale) prestatieafspraken is er toenemende aandacht voor wat er in de regio gebeurt. 
Daarmee wordt het belangrijk dat de Aw ook goed zicht heeft op de verschillen in de regio’s. De Aw ontwikkelt verder het 
risicogericht en informatiegestuurd werken.
