ILT-brede risicoanalyse (IBRA) 2022 - Bijlage A IBRA factsheets
Bij het vervoer van gevaarlijke goederen, en dan met name bij het vervoer van vloeibare bulk, zijn veel partijen betrok-
ken. De lading kan zelfs tijdens de vaart meerdere keren van eigenaar wisselen. Door deze veelheid van betrokkenen 
ontstaat vaak onduidelijkheid over de verplichtingen en verantwoordelijkheden.
Toezicht door de ILT
De ILT houdt toezicht op de gehele keten van het vervoer van gevaarlijke stoffen over de binnenwateren, inclusief de 
terminals. Ook onderzoekt de ILT incidenten en voorvallen.
De kennis en ervaring die de ILT opdoet met deze onderzoeken gebruikt zij om gericht te inspecteren en preventieve 
maatregelen af te dwingen in de keten.
Tijdens de inspecties controleert de ILT op de naleving van voorschriften die mens en milieu beschermen. Het accent van 
de inspecties ligt met name op de veiligheid bij overslag van gevaarlijke stoffen in en uit tankschepen, omdat daarbij 
frequent incidenten plaatsvinden. Bij deze inspecties vindt de ILT vaak tekortkomingen.
De ILT richt zich daarnaast op het ongedeclareerd of onjuist gedeclareerd vervoer van gevaarlijke stoffen. Dit levert een 
verhoogd risico op omdat andere partijen in de keten daardoor niet de juiste maatregelen kunnen nemen. Een maatregel 
is bijvoorbeeld het gebruik van persoonlijke beschermingsmiddelen. Foutieve declaratie kan ook leiden tot het vervoer in 
een schip dat niet geschikt is voor het vervoeren van de stof.
Mocht zich een incident voordoen, dan leidt foutieve declaratie tot extra risico voor hulpverleners en milieu.
Populatie
De populatie omvat iedereen die in de buurt van hoofdvaarwegen woont waar gevaarlijke stoffen getransporteerd 
worden. Het omvat ook iedereen die in deze logistieke keten werkzaam is. Dit valt in de categorie 
‘1.000.000-10.000.000’.
Frequentie
De ILT moedigt betrokkenen bij een incident aan om te melden. Bij gemelde incidenten komen vrijwel altijd stoffen vrij.
Er gebeuren dagelijks voorvallen waarbij geen of weinig schade optreedt. In 2021 zijn er 38 incidenten gemeld. De ILT 
verwacht dat niet alle incidenten gemeld worden. Daarom schatten we de frequentie in de categorie ‘1-7 dagen’.
Effecten
Fysiek letsel
De ILT heeft geen overzicht van de ernst van de verwondingen van de slachtoffers bij de incidenten en kan daarom geen 
berekening maken (#).
Economie
Economische schade is bijvoorbeeld de waarde van verloren lading of verlies door stilliggen tijdens herstel. De ILT kan 
geen inschatting maken van de economische schade (#).
Milieu
De ILT heeft geen overzicht van de aard en hoeveelheid van de gelekte stoffen en kan daarom de milieuschade niet 
berekenen (#).
Gezondheidsschade
Herhaalde blootstelling aan toxische stoffen kan ook bij lage dosering gevolgen hebben. De effecten zijn mogelijk pas 
veel later zichtbaar of niet meer te herleiden. Rapportage over deze schade ontbreekt (#).
Inspectie Leefomgeving en Transport | 189
