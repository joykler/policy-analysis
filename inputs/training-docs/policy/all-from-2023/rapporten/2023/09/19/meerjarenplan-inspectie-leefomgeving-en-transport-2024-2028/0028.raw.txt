• Organisatiebrede vaardigheden die nodig zijn voor de inspectie van de toekomst. 
De keuzes waarvoor de ILT in de periode 2024-2028 staat, vragen voor een deel om meer en om andere kennis dan de 
afgelopen jaren beschikbaar was. Het gaat hierbij om nieuwe taken, maar ook om een andere benadering van bestaande 
werkzaamheden. Zo komt er een verschuiving van fysieke inspectiewerkzaamheden naar meer data-analytische 
werkzaamheden. Ook de werkwijze verandert, van een uitvoerende naar een meer signalerende. Door strategische 
personeelsplanning gaan afdelingen aan de slag om te komen tot de gewenste formatie- en kennisopbouw van de 
verschillende teams. Het meerjarig personeelsplan dient daarvoor als basis.  
De ILT vindt goed werkgeverschap belangrijk. Zij zet daarom onder andere extra in op leiderschapsontwikkeling en 
terugdringen van verzuim door inzet van verzuimcoaches. En op het bieden van gelijke kansen, door bijvoorbeeld mensen 
met een afstand tot de arbeidsmarkt de kans te geven werkervaring op te doen. Een ander voorbeeld is het bespreekbaar 
maken van sociale veiligheid. Fysieke veiligheidsrisico’s worden geminimaliseerd door de plannen uit de risico-inventarisatie 
en -evaluatie uit te voeren. 
6.2 De financiële kaders 
De financiële middelen van de ILT voor de periode 2024-2028 zijn opgenomen in de rijksbegroting 2023 (H12 IenW).  
Tabel 2 : Begroting ILT 2024 - 2028 in miljoen € 
2024 2025 2026 2027 2028 
203,0 199,1 197,1 194,3 192,1 
Dit MJP is opgesteld uitgaande van huidige meerjarig financieel kader voor het bestaande takenpakket. Binnen dit kader kiest 
de ILT voor een onderbouwde afweging tussen het aanpakken van de grootste risico’s, het invullen van de wettelijke 
verplichtingen en het inspelen op maatschappelijke ontwikkelingen. Nieuwe taken worden alleen uitgevoerd bij de 
beschikbaarheid van voldoende middelen. 
In tegenstelling tot eerdere jaren maakt de begroting van de Aw geen deel meer uit van het begrotingskader van de ILT. Alle 
kosten van het toezicht door de Aw komen conform de Woningwet voor rekening van de woningcorporaties. 
Door in een zo vroeg mogelijke fase te worden betrokken bij belangrijke beleidstrajecten, wil de ILT bijdragen aan de vraag 
of toezicht het meest effectieve instrument is. Met andere woorden, of dit het geschikte instrument is om maatschappelijke 
schade te voorkomen. En zo ja, onder welke voorwaarden de ILT haar taken het beste kan uitvoeren. De ILT voert altijd een 
openbare HUF-toets uit op relevante concept wet- en regelgeving. Jaarlijks vinden ongeveer 50-60 van deze toetsen plaats. 
Een overzicht van nieuwe taken staat in hoofdstuk 5.  
6.3 Compliance en kwaliteitsmanagement 
Als toezichthouder neemt de ILT anderen de maat. Het is ook om deze reden erg belangrijk dat de eigen taken aantoonbaar 
goed worden uitgevoerd. De ILT heeft daarvoor compliance en kwaliteitsmanagement ingericht.  
Compliance borgt het voldoen aan interne en externe wet- en regelgeving. De ILT voert meerdere interne audits en evaluaties 
per jaar uit om te zien of ze nog voldoet aan de gestelde wettelijke en kwaliteitseisen. Ook internationale organisaties toetsen 
periodiek of de ILT de aan haar toegewezen taken goed uitvoert. Bijvoorbeeld op het gebied van luchtvaart, scheepvaart en 
spoor.  
Kwaliteitsmanagement borgt de uitvoering van het kwaliteitsbeleid en de sturing daarop. Het Kwaliteitsmanagement-
systeem (KMS) is hiervoor het ondersteunende systeem.  
Voor 2024-2028 wil de ILT de werking van het kwaliteitsmanagement versterken. Dat betekent dat zij processen en de positie 
van het KMS binnen de organisatie verbetert. Hierdoor verbetert de effectiviteit en eenduidigheid van haar werkzaamheden. 
Ook kan de ILT daarmee transparant aan belanghebbenden uitleggen wat zij doet, waarom zij dat doet en hoe dat wordt 
uitgevoerd. Dit vraagt niet alleen een volledig en actueel KMS maar ook een goed werkende procesorganisatie.
