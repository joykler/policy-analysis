ILT-brede risicoanalyse (IBRA) 2022 - Bijlage A IBRA factsheets
2. Ongeval met professioneel vuurwerk in handen van iemand zonder vergunning
Omschrijving ongewenste gebeurtenis
Professioneel vuurwerk komt in handen van personen zonder vergunning om dit te mogen gebruiken.
Toezicht door de ILT
Professioneel vuurwerk mag alleen ter beschikking worden gesteld aan een persoon die beschikt over een geldig 
KIWA-certificaat Vuurwerkdeskundige. De ILT controleert hierop door fysieke controles uit te voeren en houdt ook 
toezicht op toepassingsvergunningen met een geldige KIWA-certificering [4].
Het valt onder de verantwoordelijkheid van de ILT en haar ketenpartners om te voorkomen dat professioneel vuurwerk 
in handen van de consument valt. De ILT controleert daarom ook de administraties van handelaren en importeurs. De ILT 
inspecteert postpakketten, de zogenoemde eerste lijn, en dwingt bedrijven om zelf ook te controleren [7].
Populatie
Het deel van de Nederlandse bevolking dat ten onrechte beschikt over professioneel vuurwerk en de personen die 
tijdens het afsteken in de nabijheid zijn, schat de ILT in op 100.000 - 1 miljoen personen.
Frequentie
Professioneel vuurwerk mag uitsluitend ter beschikking worden gesteld aan personen die beschikken over een geldig 
KIWA-certificaat. De registratie moet sluitend zijn om te voorkomen dat professioneel vuurwerk in handen valt van 
consumenten. Bij de ILT is niet bekend hoe vaak dit gebeurt. De frequentie zet de ILT daarom op onbekend (#).
Effecten
Fysiek letsel
Professioneel vuurwerk in handen van consumenten is ongewenst en zorgt elk jaar voor ernstige slachtoffers en 
dodelijke ongevallen. De fysiek letselschade van professioneel vuurwerk is ernstiger dan van consumentenvuurwerk. Dit 
geldt ook voor de schade aan materiaal en openbare ruimte. De ILT kent in deze paragraaf geen cijfer toe aan de fysiek 
letselschade (#), omdat niet bekend is hoe de schade tussen professioneel vuurwerk in handen van consumenten en 
illegaal geïmporteerd vuurwerk zich verhouden.
Veel vuurwerk, dus ook het illegaal geïmporteerde vuurwerk, is in aanleg legaal professioneel vuurwerk. Zelfs de ‘Cobra’ 
is formeel CE-gekeurd als professioneel vuurwerk. Het vuurwerk is pas illegaal als het in handen komt van consumenten. 
Het staat buiten kijf dat een overgroot deel van de slachtoffers van vuurwerk en de materiële schade door deze categorie 
vuurwerk wordt veroorzaakt. Voor de jaarwisseling van 2022 op 2023 gaat het om circa 1253 zwaar- en lichtgewonden 
met vuurwerkletsel. Bij letselgevallen waar het type vuurwerk bekend was, werd 24% toegeschreven aan zwaar illegaal 
vuurwerk, zoals Cobra’s of nitraten [8].
3. Ongeval met consumentenvuurwerk
Omschrijving ongewenste gebeurtenis
Een ongeval met consumentenvuurwerk heeft meestal twee oorzaken. Als eerste, consumenten die onveilig vuurwerk 
afsteken met een ongeval als mogelijk gevolg. Ten tweede, consumenten die legaal vuurwerk afsteken op een onveilige 
manier met een ongeval als gevolg.
Toezicht door de ILT
Vuurwerk voor consumentengebruik moet voldoen aan Europese- en Nederlandse eisen. De ILT controleert dit door 
productveiligheidsonderzoeken, classificatieonderzoeken en fysieke controles [1-4]. Afgekeurde producten moeten van 
de markt worden gehaald. Van de producten die in 2022 werden getest, is twintig procent afgekeurd [9]. Handelaars en 
importeurs voeren vuurwerk in over de weg, met schepen, via internet en per post. Ze moeten melding maken van alle 
import en export van het vuurwerk dat zij binnen en buiten Nederland brengen. Bedrijven moeten producten die niet 
aan de productveiligheidseisen voldoen uit de voorraad halen en bij de ILT melden [10].
Inspectie Leefomgeving en Transport | 222
