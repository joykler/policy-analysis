Casus: Certificerende instellingen 
De certificeringstelsels binnen het werkveld van de ILT kennen een grote diversiteit. Ze verschillen sterk qua inrichting en 
samenstelling van partijen. Elk stelsel bestaat uit een combinatie van partijen (zoals het beleidsdepartement, de Raad voor 
Accreditatie, 1 of meerdere rijksinspecties, certificerende instellingen en schemabeheerders), die verschillende rollen 
vervullen. Soms heeft dezelfde partij meerdere rollen in hetzelfde stelsel.  
Certificerende (of conformiteit beoordelende) instellingen spelen een centrale rol in certificeringsstelsels. Zij voeren immers 
de feitelijke/werkelijke certificering uit. Hierbij kan het gaan om certificaten voor uiteenlopende zaken als de conformiteit 
van producten (bijvoorbeeld vuurwerk of pyrotechnische artikelen), de keuring van materieel (bijvoorbeeld 
binnenvaartschepen of nieuwe treinen), de geschiktheid van bedrijven (bijvoorbeeld vergunningen voor ondernemers in de 
taxibranche of certificaten voor bedrijven die grond en baggerspecie reinigen) of de vakbekwaamheid van personen 
(bijvoorbeeld gekwalificeerd personeel in de luchtvaart, rail en scheepvaart). 
Uit een initiële analyse van 6 van deze stelsels is gebleken dat een aantal certificeringsstelsels niet of onvoldoende 
functioneert. In 2023 onderzoekt de ILT de werking van certificerende stelsels bekijkt zij onder meer of verbeteringen nodig 
zijn ten aanzien van de informatie-uitwisseling en informatiepositie. Ook onderzoekt de ILT of aanpassingen nodig zijn aan 
het (systeem)toezicht op de conformiteit beoordelende instanties (CBI) en het verduidelijken van de rollen en 
verantwoordelijkheden van deze CBI’s. Daarna kijkt de ILT per stelsel naar noodzakelijke verbeteracties gericht op de 
inrichting van het stelsel, de taakopvatting van partijen en de correcte afweging van belangen. Tevens gaat zij aan de slag 
met de verbeterpunten uit de initiële analyse, zoals rolzuiverheid van partijen, informatie-uitwisseling tussen partijen en 
versterking van het publieke toezicht.  
De uitkomst van het onderzoek dat de ILT in 2023 uitvoert naar de werking van certificeringsstelsel is bepalend voor de inzet 
van de ILT in 2024 en verder.  
Vergunningverlening 
Vergunningverlening richt zich op de deelname van bedrijven aan de samenleving. Vergunningverlening is vaak het startpunt 
van toezicht, de eerste schakel in de toezichtketen.  
Vergunningen komen onder verschillende namen voor: certificaten, veiligheidsattesten, autorisaties, ontheffingen en 
erkenningen. Ze gaan over veel onderwerpen: van personen (bijvoorbeeld het machinistenbewijs) via objecten (bijvoorbeeld 
een bewijs van luchtwaardigheid) tot transporten (bijvoorbeeld een afvaltransport).  
Verschillende typen vergunningaanvragen doorlopen hun eigen processen. Het proces van vergunningverlening is 
vraaggestuurd en de ILT moet iedere aanvraag beoordelen. De inspectie is het programma Optimale vergunningverlening 
gestart en werkt aan de volgende ontwikkelingen: 
• Versterking van het toezicht op de vergunningverlenende taken die zijn uitbesteed aan marktpartijen. 
• Stroomlijning van de aanvraagprocessen, gebruikmakend van de mogelijkheden van verdere digitalisering. 
• Digitalisering van certificaten waar die op een veilige manier online kunnen worden verstrekt. 
• Verbetering van de transparantie door openbaarmaking van vergunningen. Met naleving van de wet- en 
regelgeving op het gebied van privacy (AVG) en openbaarmaking van overheidsinformatie (Woo). 
• Verbetering van de dienstverlening door eenduidige aanvraagformulieren, uniforme aanvraagprocessen en heldere 
toelichting op de website. 
Opsporing 
Opsporing is gericht op personen en bedrijven die de regelgeving op het gebied van transport, infrastructuur, milieu en wonen 
stelselmatig en op een ernstige manier overtreden.  
Vaak gaat het om georganiseerde criminaliteit met een ondermijnend karakter en met internationale (financiële) constructies 
en handelsstromen. Een voorbeeld is internationale milieucriminaliteit. 
Opsporing vraagt om een integrale aanpak. Een aanpak waarbij de ILT nauw samenwerkt met andere opsporingspartners in 
binnen- en buitenland, zoals politie en Interpol. Maar ook met de omgevingsdiensten waarmee informatie-uitwisseling 
plaatsvindt.  
Door de bijzondere juridische kaders heeft de ILT de opsporing in een apart organisatieonderdeel ondergebracht: de 
Inlichtingen en Opsporingsdienst (IOD). De IOD werkt onder verantwoordelijkheid van het Openbaar Ministerie (OM). Met 
het OM zijn werkafspraken gemaakt.
