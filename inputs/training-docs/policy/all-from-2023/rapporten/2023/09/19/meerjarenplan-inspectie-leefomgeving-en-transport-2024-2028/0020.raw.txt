4.3 Ontwikkeling rol toezicht in de beleidscyclus  
Toezicht vormt traditioneel het sluitstuk van de keten beleidsontwikkeling-uitvoering-toezicht. Aan het begin van deze keten 
heeft de ILT formeel een rol door het uitvoeren van de zogenaamde HUF-toets. Dit is het toetsen op handhaafbaarheid, 
uitvoerbaarheid en fraudebestendigheid van nieuwe en gewijzigde wet- en regelgeving. Zo stimuleert de HUF-toets dat de 
randvoorwaarden voor de gewenste invulling van een nieuwe taak op orde zijn.  
De ILT streeft ernaar kennis en ervaring vroeg, al bij de beleidsontwikkeling, in te brengen. Dit wil zij doen vanuit haar 
onafhankelijke positie als toezichthouder en vergunningverlener. Dit geldt ook voor de periode die vooraf gaat aan de HUF-
toets. Reflectie gaat dan over de mogelijke rol van toezicht en de manier waarop dit in regelgeving kan worden vertaald. En 
ook over de bevoegdheden en instrumenten die de ILT als toezichthouder eventueel ter beschikking krijgt.  
Omdat veel wet- en regelgeving direct of indirect op internationaal niveau tot stand komt, zullen de HUF-toetsen op 
internationale regelgeving de komende jaren waarschijnlijk meer aandacht kosten.  
Reflectieve en signalerende rol 
De ILT stelt vanuit haar reflectieve functie als rijksinspectie signalen vast en rapporteert deze aan de maatschappij, 
beleidsmakers en politiek. Dit heeft als doel zaken op de agenda te krijgen en betrokkenen te stimuleren om het probleem 
aan te pakken. Het gaat niet alleen om risico's en misstanden, maar bijvoorbeeld ook om wet- en regelgeving die niet aansluit 
op opgemerkte ontwikkelingen.  
De inspecteurs van de ILT staan midden in de maatschappij. Zij zien ontwikkelingen die gevolgen (kunnen) hebben voor 
veiligheid, vertrouwen en duurzaamheid in transport, infrastructuur, milieu en wonen vaak als eerste. Niet alleen in de 
fysieke, maar ook in de digitale wereld. De grotere beschikbaarheid van publieke data ziet de ILT als een kans om 
ontwikkelingen in een vroege fase op te pikken en te beoordelen. 
De ILT wil misstanden of risico's waarop zij niet kan handhaven nog meer en beter via deze signalen onder de aandacht 
brengen. In de IBRA brengt de ILT daarom ook schade van ongewenste gebeurtenissen in beeld die onder de norm blijft van 
de wet- en regelgeving waarop de ILT toezicht houdt, of schade waarvoor nu geen wettelijke normen zijn vastgesteld. Dit zijn 
risico’s die nu of in de nabije toekomst wel omvangrijke schade kunnen veroorzaken of als maatschappelijk ongewenst 
worden gezien. Zo berekent de IBRA 2023 als signaal bijvoorbeeld schade door uitstoot van de scheepvaart en door 
blootstelling aan chemische stoffen. 
Door periodieke 'Staten van' geeft de ILT een beeld van de ontwikkelingen in een specifieke sector of regio. Voorbeelden zijn 
de Staat van Schiphol, de Staat van Mainport Rotterdam en de Staat van de woningcorporaties.  
Versterking burgerperspectief 
Herstel van het vertrouwen van burgers in de overheid is een belangrijke rijksbrede opgave voor de komende jaren. In 2017 
adviseerde de Nationale Ombudsman al dat het burgerperspectief een grotere plaats moet krijgen in het werk van de 
rijksinspecties.  
Het toezicht van de ILT is traditioneel sterk gericht op bedrijven en medeoverheden. De ILT dient het publieke belang, maar 
het werk is voor veel burgers niet direct zichtbaar.  
Het werken aan maatschappelijk effect staat centraal. Daarmee is ook de burger als belanghebbende meer in beeld gekomen 
bij het toezicht dat de ILT uitvoert. De toeslagenaffaire heeft het belang van en oog voor de positie van de burger verder 
benadrukt. Burgers zijn bovendien ook graag betrokken, zowel bij wat in hun (directe) omgeving gebeurt als bij het 
verzamelen en interpreteren van gegevens.  
De ILT heeft de afgelopen jaren actief ingezet op het bedienen van de burger, zoals verbetering van de dienstverlening voor 
meldingen en vragen. Andere voorbeelden zijn het toegankelijker maken van de website en het betrekken van eindgebruikers 
(consumenten) bij de uitvoering van haar programma's.  
De ILT wil de komende jaren verder actief investeren in de verbetering van het burgerperspectief. Door onder andere: 
• In communicatie en rapporten meer aandacht te geven aan het effect van het toezicht op de burger en 
onderwerpen die de burger raken. 
• De mening van (vertegenwoordigers van) burgers mee te nemen in keuzes en activiteiten. 
• Contacten met organisaties die burgers en consumenten vertegenwoordigen te versterken. 
  
20
