ILT-brede risicoanalyse (IBRA) 2022 - Bijlage A IBRA factsheets
Economie
Wanneer er vertragingen of stremmingen zijn op het spoor kan dit economische effecten hebben. De ILT ziet dit als 
gevolgschade. Deze schade neemt de ILT daarom niet op in deze risicoanalyse. Ongevallen veroorzaken ook schade aan 
het materieel, zoals treinen en de infrastructuur van het spoor. Deze schade neemt de ILT wel op in deze risicoanalyse. 
De economische schade van de significante ongevallen bedraagt € 7,4 miljoen [8].
2. Ongeval door onveilige kabelbaan
Omschrijving ongewenste gebeurtenis
Door een ongeval met een kabelbaan ontstaat gezondheidsschade bij personen. Dit betreft zowel ongevallen met een 
kabelbaan die in gebruik is om passagiers te vervoeren, als ongevallen waar werknemers en onderhoudspersoneel bij 
zijn betrokken. Het gaat hierbij om kabelbanen die gebruikt worden als transportmiddel voor personen waarbij het 
begin- en eindpunt verschillend zijn. Het gaat niet om kabelbanen die als attractie dienen in pretparken.
Toezicht door de ILT
De ILT is vergunningverlener en controleert of de locatie waar de kabelbaan geplaatst wordt voldoet aan de geldende 
veiligheidseisen. Daarnaast heeft de ILT een piketregeling voor ongevallen. Wanneer niet voldaan wordt aan de eisen kan 
de ILT een vergunning weigeren of intrekken. De ILT kan (nog) geen boetes opleggen wanneer in het gebruik blijkt dat 
regels zijn overtreden. 
Zowel een verordening van de Europese Unie als de Nederlandse wetgeving omtrent kabelbanen bevatten regels voor de 
essentiële veiligheidseisen, het ontwerp, de bouw, de inbedrijfstelling en het in gebruik houden van kabelbanen voor 
personenvervoer [9-10]. Deze regels beogen de veiligheid van personen. De ILT is verantwoordelijk voor het toezicht op 
opbouw en onderhoud van kabelbanen die gebruikt worden als transportmiddel. Met als insteek het voorkomen van 
gevaar voor de veiligheid en de gezondheid van personen, en de veiligheid van goederen. Buiten het toezicht van de ILT 
valt het toezicht op de veiligheid en gezondheid van het personeel van kabelbaaninstallaties (ISZW), en kabelbanen die 
worden gebruikt als attractie op pretparken (NVWA). 
Populatie
Het gaat bij deze ongewenste gebeurtenis om personen die als passagier gebruikmaken van een kabelbaan. Daarnaast 
gaat het om werknemers en onderhoudspersoneel van de kabelbaaninstallatie. In Nederland zijn er 23 locaties met een 
kabelbaan, waaronder indoor- en outdoorskihellingen en recreatieve stoeltjesliften. De meeste locaties hebben 
meerdere kabelbaaninstallaties. In totaal zijn er 70 kabelbaaninstallaties op 23 locaties in Nederland. 
In totaal zijn er in Nederland gemiddeld 10 tot 15 miljoen liftbewegingen per jaar (gebaseerd op ILT-gegevens). Deze 
kabelbaaninstallaties vervoeren bijna 1 miljoen passagiers per jaar. Passagiers maken op 1 dag meestal meerdere keren 
gebruik van een kabelbaan en sommige mensen gaan meerdere keren per jaar naar zo’n locatie. Geschat wordt dat 
jaarlijks ongeveer 50.000-100.000 mensen gebruik maken van een kabelbaan. 
Frequentie
Het aantal kabelbaaninstallaties in Nederland is beperkt. Sinds de ILT in 2011 met het toezicht startte vonden er nog geen 
ongevallen plaats. De meldingen die binnen zijn gekomen gingen over het niet openen van een beugel en over de 
mogelijke gevaren voor het wegverkeer dat onder de kabelbaaninstallatie reed. Daarom hanteert de ILT als frequentie 
‘nihil’.
Effecten
Fysiek letsel
Sinds de ILT in 2011 met het toezicht startte vonden er nog geen ongevallen plaats. De gemiddelde schadelast per jaar is 
daarom O doden en O gewonden.
Marktwerking kabelbaan
Bij dit onderwerp is wet- en regelgeving van toepassing die eerlijke marktwerking bevordert. De ILT controleert of de 
betrokken bedrijven hieraan voldoen. In bijlage C staat een beschrijving van alle onderwerpen waar marktwerking speelt.
Inspectie Leefomgeving en Transport | 155
