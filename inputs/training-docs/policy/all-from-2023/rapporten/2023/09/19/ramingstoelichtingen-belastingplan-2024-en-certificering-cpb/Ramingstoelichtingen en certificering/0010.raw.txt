3.5 Verruiming HIR inzake stoppersregelingen 
 
Korte beschrijving van de maatregel 
Voor ondernemers in de inkomstenbelasting geldt dat de herinvesteringsreserve per onderneming kan worden 
toegepast. Op basis van de wetssystematiek is het niet mogelijk om de herinvesteringsreserve over de grens 
van de onderneming toe te passen. Indien een ondernemer meerdere ondernemingen heeft, kan een 
herinvesteringsreserve die is gevormd in de ene onderneming dus niet worden gebruikt voor een 
(her)investering in een andere onderneming. Voorgesteld wordt om toepassing van de herinvesteringsreserve 
voor ondernemers in de inkomstenbelasting over de ondernemingsgrens mogelijk te maken in geval van een 
staking van een gedeelte van een onderneming als gevolg van overheidsingrijpen. 
 
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Verruiming HIR inzake stoppersregelingen 
-1 -1 -1 -1 0 
 
Kern van de raming 
De raming is gebaseerd op het aantal potentiële gebruikers van de verruiming en de geschatte omvang van het 
bedrag dat door middel van deze verruiming geherinvesteerd kan worden. Hierbij is uitgegaan van data van het 
CBS en data van de Belastingdienst met betrekking tot de aangifte inkomstenbelasting. De verruiming betreft in 
feite een uitbreiding van een mogelijkheid om belastinguitstel te realiseren. In dat kader is rekening gehouden 
met een derving in verband met tijdswaarde, verminderde progressiviteit doordat inkomsten gespreid over tijd 
kunnen worden, en een eventuele derving door afstel.  
Het is de schatting dat het gemiddeld over de komende 10 jaar om een zestigtal agrarische bedrijven en een 
paar niet-agrarische bedrijven gaat per annum, die gebruik kunnen maken van de verruiming. Gemiddeld wordt 
verwacht dat er voor circa € 300.000 wordt geherinvesteerd bij gedeeltelijke staking. In de berekening van het 
budgettaire belang wordt uitgegaan van een discontovoet van 2,5% en een gemiddelde afschrijvingstermijn op 
de nieuwe investering van 20 jaar. Daarnaast wordt aangenomen dat in plaats van het hoge tarief in de 
inkomstenbelasting na mkb-winstvrijstelling (44,33%) er belasting wordt betaalt tegen het gemiddelde 
gewogen marginaal tarief van 40,42% voor agrariërs en het gewogen marginaal tarief van 38,35%  voor niet-
agrarische bedrijven. Tezamen geeft dit een budgettaire derving van € 1 miljoen per jaar over de komende 10 
jaar. De structurele derving nadien bedraagt naar verwachting nihil.
