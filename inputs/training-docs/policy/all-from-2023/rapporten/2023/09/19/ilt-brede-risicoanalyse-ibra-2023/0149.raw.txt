ILT-brede risicoanalyse (IBRA) 2022 - Bijlage A IBRA factsheets
Ongeval onbemande luchtvaart 
(drones)
Omschrijving
Ongevallen met onbemande luchtvaartuigen (drones) brengen verschillende risico’s en gevaren met zich mee. Deze 
kunnen leiden tot fysiek letselschade bij personen, tot schade aan het milieu of de infrastructuur door verkeerd gebruik 
of neerstortende onbemande luchtvaartuigen. Daarnaast kan gevaarzetting door het bedienen van onbemande 
luchtvaartuigen in de omgeving van luchthavens leiden tot het stilleggen van de bemande luchtvaart, waardoor 
economische schade ontstaat.
In de Nationale Veiligheidsanalyse uit 2022 zijn de volgende zes belangrijkste risico’s voor de onbemande luchtvaart 
gesignaleerd [1]:
• Onvoldoende separatie tussen onbemande luchtvaartuigen en andere luchtruimgebruikers;
• Luchtruimschending met een onbemand luchtvaartuig (militair en civiel);
• Verlies (loss-of-control, fly away) van onbemande luchtvaartuigen door technisch falen;
• Verlies (loss-of-control, fly away) van onbemande luchtvaartuigen door menselijke fouten;
• Operators van onbemande luchtvaartuigen in de open categorie zijn onvoldoende op de hoogte van de op de operatie 
van toepassing zijnde regelgeving en procedurevereisten;
• Onbemande luchtvaartuig operaties in de nabijheid van kleine luchtvaartoperaties.
De berekende maatschappelijke schade voor dit onderwerp: € 0 euro
Is er extra schade waarvoor geen bedrag kan worden bepaald: Nee
Aanzienlijke schade binnen de wettelijke regels: Nee
Schade als Buitengewone gebeurtenis: Nee
Regelgeving en doel
Sinds 31 december 2020 moeten gebruikers van de onbemande luchtvaart zich houden aan Europese verordeningen, 
nationale wet- en regelgeving en internationale verdragen. Deze regelgeving zorgt voor veiligheid op de grond en in de 
lucht [2 t/m 11].
Bijzonderheden
1. De ILT heeft in 2021 werk gemaakt van het risk-based oversight (risicogericht toezicht) voor de onbemande luchtvaart 
omdat hiervoor sinds kort Europese regels gelden. Risk-based oversight houdt in dat vooraf is gekeken naar de 
combinatie van risicoprofiel en veiligheidsprestaties, en dat tijdens de onbemande vlucht rekening wordt gehouden 
met risicobeheer en naleving van de regels [12]. Het risicoprofiel is gebaseerd op de volwassenheid en complexiteit 
van een exploitant. Onder andere door de manier waarop de ILT hier toezicht op houdt, werkt de inspectie aan 
veiligheid in de luchtvaart. 
2. Doordat de onbemande luchtvaart een relatief nieuwe sector betreft, is er over het verleden vooralsnog beperkt 
data beschikbaar. Vanzelfsprekend betekent dit niet dat de onbemande luchtvaart geen risico’s en gevaren kent. 
Duidelijk is dat de sector sterk groeit en ook zijn er in het buitenland al diverse ongevallen gebeurd. 
Discussiepunten
Uit onderzoek komt naar voren dat burgers voor onbemande luchtvaartuigen in de publieke ruimte nog niet als 
vanzelfsprekend accepteren. De algemene acceptatiegraad is op dit moment overwegend onbestemd tot negatief. 
Burgers ervaren bijvoorbeeld (geluids)overlast door onbemande luchtvaartuigen in de openbare ruimte, of zij maken 
zich zorgen om hun privacy, weten niet waarom het onbemande luchtvaartuig in de publieke ruimte moet zijn of hebben 
er geen belang bij. Betoogd kan worden dat het schenden van de privacy van burgers en de ervaren (geluids)overlast een 
vorm van schade is. Vooralsnog valt dit soort niet-berekenbare schade buiten de categorisering van schades zoals dit 
wordt toegepast in de IBRA.
Inspectie Leefomgeving en Transport | 149
