1
woord
   vooraf
Onderwijs loopt als een rode draad door onze samenleving en verbindt verleden, heden 
en toekomst. Het geeft kinderen en jongeren telkens weer de benodigde bagage om 
zelfstandig de toekomst aan te kunnen, de samenleving vorm te geven, de uitdagingen 
van hun tijd het hoofd te bieden en nieuwe wegen in te slaan.
Net als de samenleving is het onderwijs, als spiegel hiervan, voortdurend in beweging. 
Er gaat veel aandacht uit naar deze cruciale publieke voorziening. In de adviezen  
en verkenningen buigt de Onderwijsraad zich vaak over stelselvraagstukken vanuit  
een langetermijnperspectief. Dat doet de raad ook de komende periode. Onder  
meer met een stelselanalyse van het onderwijs in Caribisch Nederland en een  
advies over onderwijshuisvesting. Daarnaast heeft de raad altijd oog voor groepen  
in het onderwijs of delen van het stelsel die extra aandacht vergen. De komende  
periode kijkt de raad specifiek naar hoe het onderwijs kan omgaan met armoede  
en de negatieve effecten hiervan op de ontwikkeling van leerlingen en studenten.  
En naar het onderwijs voor leerlingen en studenten in een justitiële jeugdinrichting  
of residentiële jeugdzorgvoorziening.
Dit werkprogramma schetst welke adviezen en verkenningen de Onderwijsraad de 
komende twee jaar onder handen heeft. Het wordt jaarlijks geactualiseerd. De raad heeft 
zich voor dit werkprogramma mede gebaseerd op gesprekken met de bewindslieden 
van Onderwijs, Cultuur en Wetenschap, met het parlement en met vertegenwoordigers 
van organisaties van leerlingen en studenten, ouders, leraren, schoolleiders en 
andere onderwijsprofessionals, profielorganisaties, vakbonden, sectorraden en 
kinderopvangorganisaties. En op de reacties die zijn binnengekomen via de digitale 
oproep ‘Denkt u mee?’. De raad dankt iedereen voor de inhoudelijke bijdragen. 
Edith Hooge     Mirjam van Leeuwen
voorzitter     secretaris-directeur
5
