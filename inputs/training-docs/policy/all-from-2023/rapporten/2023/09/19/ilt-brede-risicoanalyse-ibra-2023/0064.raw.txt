ILT-brede risicoanalyse (IBRA) 2022 - Bijlage A IBRA factsheets
Bodem en grondwaterkwaliteit
Omschrijving
Schadelijke stoffen verontreinigen de bodem en het grondwater. Ze kunnen ook in het oppervlaktewater terecht komen. 
De verontreiniging treedt op door bewuste en onbewuste lozingen en lekkages, door neerslag vanuit de lucht en door 
uitspoeling uit toegepaste grond, bagger en bouwstoffen. 
• De berekende maatschappelijke schade voor dit onderwerp: 560 miljoen euro
• Is er extra schade waarvoor geen bedrag kan worden bepaald? Ja, zie ongewenste gebeurtenis 3. 
• Aanzienlijke schade binnen de wettelijke regels: Onbekend.
• Schade als Buitengewone gebeurtenis: Nee.
Regelgeving en doel
Er zijn veel regels voor bodembescherming, grondverwerking, opslag en reiniging, import en export [1 t/m 7]. Deze 
wet- en regelgeving moet de bodem en het grondwater (onderdeel van de bodem) beschermen tegen verontreiniging. 
Ook moet ze mensen beschermen tegen schade door verontreiniging.
Bijzonderheden
1. Naast de ILT houden andere partijen toezicht op het beschermen en saneren van bodem en het verwerken en 
toepassen van grond (omgevingsdiensten, provincies, waterschappen, Rijkswaterstaat). Ook certificerende 
instellingen zorgen dat bedrijven deze activiteiten volgens bepaalde normen uitvoeren. Deze instellingen staan 
onder toezicht van de ILT.
2. De ILT voert toezicht op de zogenoemde ‘eigen werken’ van Rijkswaterstaat. Dit zijn grond- en waterwerken die 
bedrijven uitvoeren in opdracht van Rijkswaterstaat.
3. Bestaande of bekende bodemverontreinigingen neemt de ILT niet als schade mee bij dit onderwerp, maar wel 
eventuele schades bij het saneren van deze bekende bodemverontreiniging.
4. Dit onderwerp komt ook voor bij aan Defensie gerelateerde ongewenste gebeurtenissen, waar de ILT ook toezicht 
op houdt.
Discussiepunten
Grote (bagger)werken, zoals de Markerwaard, kunnen zorgen voor variaties in de jaarlijks gerapporteerde hoeveelheden. 
Daarom kiest de ILT ervoor om, voor zover beschikbaar, de gemiddelde cijfers over de afgelopen 5 jaar te gebruiken.
Voor grond en bagger zijn deze gevonden in de jaarlijkse rapportages ‘Afval in Nederland’ van Rijkswaterstaat  
(2017-2021) [10]. Voor bouwstoffen zijn hiervoor de cijfers gebruikt van de categorie ‘mineraal afval’ van de CBS Statline 
Afvalbalans uit 2020 [8]. Deze categorie is bijzonder heterogeen van samenstelling. En deze bevat onder andere beton-, 
steen- en gipsafval, gemengd bouwafval, slakken en as van verbranding, asfaltgranulaat en afval van delfstoffen en 
kunstmatige mineralen. Een deel van het mineraal afval wordt nuttig toegepast als ophoogmateriaal. Een ander deel 
wordt verwerkt als toeslagmateriaal in bouwmaterialen (ter vervanging van bijvoorbeeld grind of zand). En een deel 
wordt gestort.
De (afval)categorie slib [8] bevat afvalwaterzuiveringsslib, drinkwaterslib en de inhoud van septic tanks. De verwerking 
– hoofdzakelijk verbranding – maakt dat deze categorie geen goede maat is voor schade door bodemverontreiniging.
Er is sprake van een onderschatting van de schade door bodemverontreiniging. Dit komt doordat de ILT niet in staat is de 
schade door neerslag uit de lucht en lozingen op de bodem en in het water te kwantificeren.
Overzicht van ongewenste gebeurtenissen 
1. Onjuist verwerken van verontreinigde bagger, grond en bouwstoffen
2. Niet registreren van verontreiniging of verwerking van verontreinigde grond en bagger
3. Niet voldoen aan milieukwaliteitseisen of onjuist uitvoeren van bodembeschermingsmaatregelen
Inspectie Leefomgeving en Transport | 64
