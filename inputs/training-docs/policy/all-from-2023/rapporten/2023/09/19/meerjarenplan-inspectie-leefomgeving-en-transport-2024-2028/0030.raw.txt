Bijlage 1: Werkvelden 
1. Afval  
Maatschappelijke doelen 
De ILT werkt aan de bevordering van de juiste afvalverwerking om schade aan mens en milieu te voorkomen of te beperken. 
Daarbij richt de ILT zich op 3 risico's:  
• Onvoldoende recycling en benutting van waardevolle grondstoffen. 
• Blootstelling van mens en milieu aan onjuist verwerkte (gevaarlijke) afvalstoffen. 
• Export van (gevaarlijk) afval naar kwetsbare landen met onvoldoende verwerking- en toezichtstructuur. 
De ILT toetst de naleving van de inzamel- en recyclingnormen die zijn vastgelegd in de uitgebreide producenten-
verantwoordelijkheid, waaronder die op het gebied van (statiegeld) verpakkingen, elektrische en elektronische apparatuur 
en in de toekomst ook textiel. De omvang van het toezicht neemt toe door de groeiende hoeveelheid regelgeving op dit 
gebied en de aanscherping van normen in de bestaande regelgeving. Zo ziet de ILT bijvoorbeeld toe op het beperken van het 
gebruik van single-use plastics, zoals rietjes, plastic bestek of vistuig. Ook kijkt de ILT naar de recyclebaarheid van producten 
in het afvalstadium, op basis van de essentiële eisen aan verpakkingen. Dat doet de inspectie door productdossiers op te 
vragen bij producenten en importeurs en te controleren of deze voldoen.  
Daarnaast is de ILT verantwoordelijk voor vergunningverlening en toezicht op import, doorvoer en export van afval, op grond 
van de Europese verordening overbrenging afvalstoffen (EVOA). 
Verder heeft de ILT als taak vergunningen te verlenen en toezicht te houden op het gebied van het Besluit inzamelen 
afvalstoffen (Bia), de Europese Verordening scheepsrecycling en de Wet voorkoming verontreiniging door schepen (Wvvs). 
En tenslotte heeft de ILT een taak op het gebied van de afvalstoffenheffing buitenland, op basis van de Europese kaderrichtlijn 
afvalstoffen.  
Ontwikkelingen  
De verwachting is dat landen buiten de Europese Unie (EU) hun grenzen gaan sluiten voor laagwaardige afvalstromen of er 
eigen eisen aan gaan stellen. Dat gebeurde eerder al bij plastic afval.  
De druk op de Europese markt neemt hierdoor toe. Daarmee stijgt ook het risico op afvoer naar verwerkers die het minder 
nauw nemen met wettelijke normen en richtlijnen en stijgt de kans op lekstromen. De geplande herzieningen van de EVOA 
hebben daarbij invloed op de huidige werkwijze van de ILT.  
Verder stelt de wetgeving eisen aan minimale percentages hergebruikt materiaal in producten. Dit betekent bijvoorbeeld dat 
in 2030 een plastic flesje voor minimaal 30% uit recyclaat moeten bestaan. Ook de kwaliteit of samenstelling van afvalstromen 
gaat bij import- en exportcontroles een grotere rol spelen. Daarnaast zullen complexe afvalstromen die te maken hebben 
met duurzaamheid in de toekomst groter worden. Denk hierbij aan afval van zonnepanelen, windmolens, accu's en batterijen.  
De samenleving vraagt om meer duurzaamheid en minder gebruik van single-use plastics. Dit gaat verder dan de huidige 
normen voor producenten. Dat kan tot schuring leiden. Het belang dat de samenleving hieraan hecht is zichtbaar door het 
groeiend aantal meldingen dat de ILT ontvangt. 
Textiel 
In 2023 treedt een uitgebreide producentenverantwoordelijkheid (UPV) voor textiel in werking. Het doel is te zorgen voor 
meer hergebruik, minder verspilling en minder vervuiling. De producenten van kleding worden verantwoordelijk voor de 
afvalfase van de producten die zij op de markt brengen. Ook moeten zij gerecyclede vezels gebruiken in nieuwe producten. 
De bepalingen van het Besluit regeling voor uitgebreide producentenverantwoordelijkheid (UPV) zijn van toepassing.  
Het Besluit UPV stelt eisen aan producenten over onder andere de inname van hun producten in de afvalfase en de 
organisatie en financiering daarvan. Een UPV biedt de ILT mogelijkheden om te sturen op de achterkant van de keten, om zo 
de voorkant van de keten te beïnvloeden.  
30
