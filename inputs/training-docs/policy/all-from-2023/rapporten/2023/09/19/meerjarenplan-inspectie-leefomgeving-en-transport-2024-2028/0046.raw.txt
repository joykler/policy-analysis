11. Luchtvaart 
Maatschappelijke doelen  
De ILT werkt op diverse manieren aan een veilige luchtvaart op het terrein van de commerciële, de kleine en de onbemande 
luchtvaart. Daarbij heeft zij ook steeds meer oog voor duurzaamheid en leefbaarheid.  
De luchtvaartsector is een van de meest veilige transportsectoren ter wereld. Ongevallen in de commerciële luchtvaart vinden 
zelden plaats, maar kunnen grote schade toebrengen aan gezondheid (verlies van levens) en infrastructuur en daarmee ook 
aan het vertrouwen van de burger in de sector (economische schade), of in de overheid in het geval van onvoldoende 
handhaving.  
Luchthavens hebben een belangrijke economische en maatschappelijke positie in Nederland. Tegelijkertijd brengt vliegen 
overlast met zich mee. Daarom zet de ILT zich in voor het beperken van geluidsoverlast, het verminderen van uitstoot van 
schadelijke stoffen en het beperken van klimaatschade. 
Ontwikkelingen 
De ILT ziet de volgende ontwikkelingen: 
• Er is een groeiende spanning zichtbaar tussen ambities op het terrein van de benodigde energietransitie, zoals 
plaatsing van zonnepanelen en windmolenparken en het obstakelbeleid luchthavens. Het ontbreken van 
vliegveiligheidsvlakken in (sommige) gemeentelijke bestemmingsplannen is daarbij problematisch.  
• Er is sprake van een reeks technologische innovaties in de luchtvaart. Naast de groei van de onbemande luchtvaart 
gaat het onder meer om elektrisch vliegen (kleine luchtvaart) en de inzet van alternatieve brandstoffen als 
biokerosine. 
• Experimenten met elektrisch vliegen in de passagiersluchtvaart, bijvoorbeeld in de Caraïben, leiden mogelijk tot 
veranderingen van de eisen aan infrastructuur (denk bijvoorbeeld aan brandveiligheid.) 
• Het belang van de onbemande luchtvaart (drones) neemt toe, zowel in volume als in bijdrage aan de 
maatschappelijke ontwikkelingen,. Om deze ontwikkeling in goede banen te leiden, zijn afspraken van belang met 
de sector en met samenwerkingspartners van de ILT, ook in Europees verband. 
• De Europese en de Caraïbische delen van het Nederlandse koninkrijk gebruiken verschillende toetsingskaders voor 
de luchtvaart. In de periode van dit meerjarenplan vindt een herindeling plaats van het Nederlandse luchtruim. 
Betrokken partijen moeten zich in deze periode gaan aanpassen aan de gewijzigde omstandigheden. 
• Reizigers willen vliegen, mensen in de omgeving van luchthavens willen gezond, veilig en rustig leven en wonen en 
medewerkers op de platforms moeten veilig en gezond kunnen werken. Deze behoeften komen niet overeen en 
belangen schuren steeds meer. Dat vraagt om stevig toezicht en een stevig instrumentarium voor de 
toezichthouder. 
Focus van de ILT  
De ILT heeft een brede reeks van verantwoordelijkheden op het terrein van luchtvaart, op zowel het gebied van 
vergunningverlening als van toezicht. De aandacht gaat in ieder geval uit naar een verdergaande systeembenadering van 
luchtvaartveiligheid en drones. Voor diverse technologische innovaties geldt dat het inrichten van de benodigde test- en 
experimenteerruimte om betrokkenheid van de ILT vraagt, omdat de wettelijke kaders soms nog onvoldoende ontwikkeld 
zijn. Hierover maakt de inspectie afspraken met de beleidsmakers. 
Daarnaast zet de ILT de verdere ontwikkeling van het toezicht op Schiphol voort, waaronder de inzet van besturingstoezicht 
en aandacht voor veiligheidsmanagementsystemen met aandacht voor veiligheid, duurzaamheid en de gevolgen voor de 
leefomgeving. 
De ILT ontwikkelt haar jaarlijkse rapport de Staat van Schiphol door tot de Staat van de Luchtvaart.  
De ILT blijft investeren in andere vormen van toezicht om zo efficiënt mogelijk te kunnen voldoen aan de wettelijke 
verplichtingen en maatschappelijke schade te voorkomen. De ILT levert jaarlijks een bijdrage aan de Luchtvaartmonitor. 
46
