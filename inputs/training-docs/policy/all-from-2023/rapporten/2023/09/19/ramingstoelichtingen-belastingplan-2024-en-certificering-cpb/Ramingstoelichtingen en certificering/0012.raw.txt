3.7 Wijziging IACK materiële toets 
 
Korte beschrijving van de maatregel 
Een van de voorwaarden voor een belastingplichtige om in aanmerking te komen voor de 
inkomensafhankelijke combinatiekorting (IACK) is dat de belastingplichtige in een kalenderjaar ten minste 6 
maanden op hetzelfde woonadres staat ingeschreven als een kind dat bij het begin van het kalenderjaar jonger 
is dan 12 jaar (de formele inschrijvingseis). In de praktijk zijn er situaties waarin de belastingplichtige (meestal 
een ouder) arbeid en zorg over een of meerdere jonge kinderen combineert, maar hij niet gezamenlijk met het 
kind of de kinderen op hetzelfde woonadres staat ingeschreven in de basisregistratie personen (BRP).  
 
Veel van deze situaties zijn wel in lijn met het doel en de strekking van de IACK. Daarom wordt de formele 
inschrijvingseis vervangen door een materiële toets. Voortaan wordt materieel beoordeeld (feitelijke toets) of 
iemand recht heeft op IACK. De wijziging wordt per 2024 geregeld middels goedkeuring vooruitlopend op 
wetgeving en vanaf 2025 wettelijk vastgelegd. 
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Vervangen formele door materiële toets IACK 
-1 -1 -1 -1 0 
 
Kern van de raming 
Voor de raming is op basis van kwalitatieve informatie van de Belastingdienst en achtergrondinformatie uit 
diverse bronnen een inschatting gemaakt van het aantal personen dat door vervanging van de formele eis door 
een materiële toets extra in aanmerking komt voor IACK. Op basis van deze inventarisatie is de inschatting dat 
het gaat om ca. 540 gevallen per jaar. Dit aantal is vermenigvuldigd met het gemiddelde verzilverde bedrag aan 
IACK per huishouden om tot de budgettaire derving van € 1 miljoen per jaar te komen.
