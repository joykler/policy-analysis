De ILT laat in de IBRA 2023 ook zien wat de impact is van de bestaande maatschappelijke schade op deze maatschappelijke 
opgaven. En hoe de verwachte toekomstige ontwikkelingen deze maatschappelijke schades in de IBRA kunnen beïnvloeden. 
Zo verwacht de ILT dat klimaatadaptatie een impact heeft op infrastructurele werken en op basisvoorzieningen, zoals 
drinkwater. Voor alle ongewenste gebeurtenissen van de IBRA- onderwerpen is daarom nagegaan of de schade die zij 
veroorzaken ook een direct effect heeft of kan hebben op maatschappelijke opgaven of andersom. Zo investeert de overheid 
in de uitbreiding en verbetering van de infrastructuur voor openbaar vervoer, fiets, auto en water. Door de groei aan 
vervoersbewegingen kan een grotere maatschappelijke schade ontstaan op verschillende IBRA-onderwerpen die toezien op 
ongevallen in het transportdomein. De analyse in de IBRA 2023 is uitdrukkelijk een eerste aanzet, die in volgende versies van 
de IBRA wordt doorontwikkeld. 
4.1.2 Wettelijke of internationale verplichtingen 
De ILT heeft te maken met veel wet- en regelgeving en andere geformaliseerde afspraken waarin verplichtingen zijn opgelegd.  
Bij het ontstaan van verplichtingen door bijvoorbeeld nieuwe wet- en regelgeving, streeft de ILT ernaar om actief en 
vroegtijdig met de beleidsdepartementen in gesprek te zijn. Onderwerp van gesprek is onder meer wat nodig is voor effectief 
toezicht en wat wederzijdse verwachtingen zijn over het invullen van de verplichting. Meer hierover staat in paragraaf 4.4. 
Soms zijn er gedetailleerde (middel)voorschriften voor verplichte (object)inspecties. Dergelijke inspecties kosten de ILT veel 
capaciteit, zonder dat altijd duidelijk is welk risico wordt aangepakt. Door andere, of een combinatie van 
toezichtinstrumenten in te zetten, kan de ILT vaak slimmer en efficiënter inspecteren zonder het doel uit het oog te verliezen. 
Zo kan het bijvoorbeeld voorkomen dat de ILT kiest voor een combinatie van fysieke inspecties en innovatieve digitale 
technieken. De meerwaarde van en reden voor haar risicogerichte werkwijze kaart de ILT zowel in nationaal als internationaal 
verband aan. 
Waar de verplichtingen minder hard en gedetailleerd zijn heeft de ILT meer mogelijkheden om te kiezen in welke mate zij 
haar wettelijke taken oppakt. Zo kan de ILT in voorkomende gevallen ervoor kiezen om pas in actie te komen bij signalen dat 
er iets aan de hand is.  
De werkwijze en het functioneren van de ILT worden regelmatig getoetst, bijvoorbeeld door audits. De ILT heeft de ambitie 
om aan alle verplichtingen te voldoen. Het kan soms voorkomen dat dit toch niet helemaal lukt.  
In specifieke onvoorziene omstandigheden kan de ILT de keuze maken een verplichting niet (volledig) in te vullen. De ILT 
meldt dergelijke gevallen aan de bewindspersonen en eventueel in relevante (internationale) gremia. Zij vermeldt dit tevens 
in het MJP en het jaarverslag. 
Met name in Europees verband lijkt er sprake van druk op meer gedetailleerde voorschriften voor verplichte aantallen 
inspecties. Dit terwijl niet duidelijk is of er voldoende middelen beschikbaar komen om dergelijke detailvoorschriften te 
kunnen nakomen. Wanneer de ILT een nieuwe verplichting niet kan nakomen, geeft zij daarover een signaal aan de 
bewindspersoon en in het jaarverslag.  
Casus: Toezicht en Europa 
Nederland is een internationaal georiënteerd land. We werken veel samen binnen en buiten Europa. Voor die samenwerking 
bestaat internationale en Europese wet- en regelgeving. Veel taken van de ILT komen daaruit voort. De voorbereiding op en 
het implementeren van deze wet- en regelgeving vergt tijd en inspanning. De ILT houdt de ontwikkelingen rondom nieuwe 
wet- en regelgeving goed in de gaten omdat deze kunnen zorgen voor nieuwe opgaven in de uitvoering van haar werk. Een 
voorbeeld hiervan is de verordening electronic Freight Transport Information (eFTI). 
De Europese verordening elektronische vracht transport informatie (eFTI) treedt in december 2025 in werking. De eFTI is 
rechtstreeks in de lidstaten werkende Europese wetgeving. Deze verordening bepaalt dat alle lidstaten van de EU in 2025 
naast papier ook elektronische verstrekking van gegevens accepteren voor goederenstromen waarvoor een wettelijke 
informatieplicht geldt, met inbegrip van gevaarlijke stoffen en afvalstoffen. Zeevaart is uitgesloten van de eFTI-verordening. 
Daarin voorziet de European Maritime Single Window environment (EMSWe). De ILT investeert hiervoor in processen, 
systemen en opleidingen en bereidt zich nu al voor op de inwerkingtreding door digitale vrachtbrieven in het wegvervoer te 
accepteren binnen de Benelux. 
Vooralsnog moeten alleen inspectiediensten en andere controlerende  autoriteiten in de EU aan de eFTI  voldoen. 
Transporteurs delen de digitale informatie op vrijwillige basis. Concreet betekent dit voor de ILT dat de inspecteur akkoord 
dient te gaan met een elektronische dan wel papieren versie van een vrachtbrief.
