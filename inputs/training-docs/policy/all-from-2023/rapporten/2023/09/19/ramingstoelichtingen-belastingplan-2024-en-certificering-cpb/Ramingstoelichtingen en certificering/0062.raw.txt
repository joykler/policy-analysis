12.3 Aanpassen keuzevermogen BOR en DSR ab 
 
Korte beschrijving van de maatregel 
De BOR en de DSR ab zijn alleen van toepassing op het ondernemingsvermogen in het bedrijf. Dat betekent dat 
beleggingsvermogen is uitgesloten. Kort gezegd is het ook mogelijk dat sprake is van ondernemingsvermogen 
terwijl een deel van dit vermogen niet voor de onderneming wordt gebruikt maar voor privédoeleinden, zoals 
bij een personenauto die door een IB-ondernemer zowel zakelijk als privé wordt gebruikt. 
 
Voorgesteld wordt om per 1-1-2025 de BOR en DSR AB niet langer te laten zien op, kort gezegd, de verkrijging 
van vermogen voor zover dat voor andere dan bedrijfsdoeleinden in de onderneming wordt gebruikt, maar 
uitsluitend op vermogen voor zover dat voor bedrijfsdoeleinden in de onderneming wordt gebruikt.  
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Aanpassen keuzevermogen BOR & DSR 
0 4 4 5 11 
 
Kern van de raming 
Door deze maatregel wordt het niet meer mogelijk om vermogensbestanddelen die maar in beperkte mate 
zakelijk worden gebruikt voor de volledige waarde tot het ondernemingsvermogen te rekenen voor de BOR en 
DSR ab. Daarmee zal dit vermogen bij schenking of erflating tegen een hoger tarief worden belast en is de 
uitstel van belastingbetaling over de vervreemdingswinst niet langer mogelijk. 
 
De mate van privégebruik van ondernemingsvermogen is niet direct af te leiden uit aangiftegegevens. Het 
uitgangspunt voor de raming is het totaal aan ondernemingsvermogen dat jaarlijks wordt geschonken en 
nagelaten via de BOR. Om tot het privégebruik van ondernemingsvermogen te komen is vervolgens op basis 
van expertisekennis binnen de Belastingdienst verondersteld dat in het gros van BOR-schenkingen en 
erfenissen er sprake is van keuzevermogen, en dat het keuzevermogen (in de gevallen waar sprake is van 
keuzevermogen) gemiddeld genomen maar een beperkt deel van het totale ondernemingsvermogen betreft. 
Dit ‘gekozen ondernemingsvermogen’ kwalificeert door de maatregel niet langer als ondernemingsvermogen 
voor de BOR en zal tegen een hoger tarief worden belast.  
 
De ex-ante budgettaire opbrengst is vervolgens verlaagd met een gedragseffect van 20%, doordat een deel van 
de grondslag zal wegvallen. Daarnaast kent de opbrengst vanwege een veronderstelde uitstel van schenkingen 
een ingroei over een periode van 20 jaar waardoor de structurele opbrengst pas in 2045 bereikt wordt.  
 
De budgettaire opbrengt voor de DSR ab is als volgt geraamd. Door de maatregel schuift de belastingclaim op 
het vervreemdingsvoordeel (vervreemdingswaarde minus de verkrijgingswaarde) van het ‘gekozen 
ondernemingsvermogen’ niet langer door naar de volgende eigenaar. Op basis van aangiftegegevens is in de 
raming verondersteld dat het vervreemdingsvoordeel gelijk staat aan het ondernemingsvermogen dat door de 
maatregel wordt uitgesloten van de DSR ab.  
 
De belasting over dit vervreemdingsvoordeel kan door de maatregel niet langer worden uitgesteld. De netto 
contante waarde van dit uitstel is gebaseerd op een discontovoet van 2,5% en een veronderstelde gemiddelde 
duur tussen bedrijfsoverdrachten van circa 25 jaar. Voor de raming is verder aangenomen dat er momenteel na 
één overdracht niet langer wordt doorgeschoven. Tot slot is de ex-ante budgettaire opbrengst verlaagd met 
een gedragseffect van 20%.
