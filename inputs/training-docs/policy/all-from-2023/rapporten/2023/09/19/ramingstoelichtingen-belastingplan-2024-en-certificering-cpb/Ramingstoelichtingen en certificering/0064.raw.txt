12.5 Uitsluiten aan derden verhuurde onroerende zaken BOR en DSR ab 
 
Korte beschrijving van de maatregel 
Voorgesteld wordt om voor de BOR  en de DSR ab wettelijk vast te leggen dat per 1-1-2024 aan een ander 
verhuurde onroerende zaken altijd beleggingsvermogen vormen (en geen ondernemingsvermogen) en 
daardoor niet voor de BOR en DSR ab in aanmerking komen. 
 
Tabel: Budgettaire effecten maatregel 
Bedragen in miljoen euro, ‘+’ = saldoverbeterend/lastenverzwarend 
 2024 2025 2026 2027 Struc. 
Uitsluiten aan derden verhuurde onroerende zaken BOR 
en DSR ab  5 6 6 7 20 
 
Kern van de raming 
Door deze maatregel zullen aan derden verhuurde onroerende zaken die nu voor de BOR en de DSR ab soms 
als ondernemingsvermogen kwalificeren, vanaf 2024 standaard als beleggingsvermogen worden aangemerkt. 
Daardoor komen deze in het vervolg niet langer in aanmerking voor de BOR en zal tegen een hoger tarief 
worden belast bij schenking of erflating. Bovendien wordt het niet langer mogelijk om belastingbetaling over 
de vervreemdingswinst van dit vermogen uit te stellen (uitsluiting van DSR ab).   
 
Gegevens over vastgoedvermogen binnen de BOR en DSR ab zijn niet direct af te leiden uit aangiftegegevens. 
Daarom is voor de raming gebruik gemaakt van een inventarisatie over de omvang van het vastgoedvermogen 
dat in het kader van de BOR behandeld is door de Belastingdienst. Vervolgens is op basis van expertisekennis 
binnen de Belastingdienst geraamd welk deel van dit vastgoedvermogen momenteel tot het 
ondernemingsvermogen wordt gerekend (en straks niet meer). Dit vermogen zal tegen een hoger tarief 
worden belast bij schenking of erflating.  
 
De ex-ante budgettaire opbrengst is vervolgens verlaagd met een gedragseffect van 20%, doordat een deel van 
de grondslag zal wegvallen. Daarnaast kent de opbrengst vanwege een veronderstelde uitstel van schenkingen 
een ingroei over een periode van 20 jaar waardoor de structurele opbrengst pas in 2044 bereikt wordt.  
 
De budgettaire opbrengt voor het uitsluiten van dit vastgoedvermogen voor de DSR ab is als volgt vastgesteld. 
Door de maatregel schuift de belastingclaim op het vervreemdingsvoordeel (vervreemdingswaarde minus de 
verkrijgingswaarde) van het geschonken of nagelaten vastgoedvermogen niet langer door naar de volgende 
eigenaar. Op basis van aangiftegegevens is in de raming verondersteld dat het vervreemdingsvoordeel gelijk 
staat aan het uitgezonderde vermogen.  
 
De belasting over dit vervreemdingsvoordeel kan door de maatregel niet langer worden uitgesteld. De netto 
contante waarde van dit uitstel is gebaseerd op een discontovoet van 2,5% en een veronderstelde gemiddelde 
duur tussen bedrijfsoverdrachten van circa 25 jaar. Voor de raming is verder aangenomen dat er momenteel na 
één overdracht niet langer wordt doorgeschoven. Tot slot is de ex-ante budgettaire opbrengst verlaagd met 
een gedragseffect van 20%.
