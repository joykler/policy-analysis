Voor hulpverleners en de gemeente is de school een belangrijke vindplaats en samen-
werkingspartner in het bieden van ondersteuning aan kinderen en jongeren die opgroeien 
in armoede. Maar armoede is ook een vraagstuk voor het onderwijs zelf, omdat deze  
de ontwikkeling van leerlingen en studenten negatief beïnvloedt. Op verzoek van  
de Tweede Kamer brengt de raad een verkenning uit over de vraag hoe onderwijs-
instellingen zich kunnen verhouden tot armoede en de negatieve effecten ervan op  
de ontwikkeling van jongeren.
Nederland kent een veelomvattend en fijnmazig onderwijsstelsel. Daarbinnen is 
gerichte aandacht nodig voor sommige aspecten van het onderwijsaanbod en bepaalde 
groepen leerlingen en studenten. Bijvoorbeeld omdat sommige jongeren kampen met 
een stapeling aan problemen waarvoor zij aandacht, steun en structuur nodig hebben. 
Dit geldt vaak voor jongeren die om verschillende redenen in een instelling verblijven, 
zoals een justitiële jeugdinrichting of residentiële jeugdhulpvoorziening, voor wie de 
overheid een zware verantwoordelijkheid draagt. Een belangrijk onderdeel van de 
overheidsverantwoordelijkheid voor deze jongeren is voorzien in goed onderwijs. Daarbij 
spelen extra belangen en uitdagingen. Scholing, ondersteuning en voorbereiding op 
zelfstandig en met perspectief deelnemen aan de samenleving zijn voor deze jongeren 
van wezenlijk belang. Onderwijs zou voor hen een stabiele factor moeten zijn, passend 
bij hun mogelijkheden. Op dit moment is dat niet voor alle jongeren in een residentiële 
instelling het geval. Daarom gaat de raad in op het verzoek van de minister een advies uit 
te brengen over de vraag hoe het onderwijs aan jongeren in justitiële jeugdinrichtingen en 
in residentiële jeugdhulp kan verbeteren.
Vertrouwen in toekomstige generaties
Wat kinderen en jongeren leren, krijgen zij voor een deel aangereikt buiten het onderwijs. 
Ook ouders en grootouders, familieleden, leeftijdgenoten en andere rolmodellen in het 
leven van jongeren dragen inzichten, ervaring, kennis, tradities en cultuuraspecten op hen 
over. Neem de thuistaal die kinderen en jongeren meenemen naar school. Er is steeds 
meer aandacht voor het feit dat Nederlands niet voor iedereen de thuistaal is en dat de 
thuistaal een hulpbron is voor het ontsluiten en overdragen van kennis, vaardigheden en 
inzichten. Vanuit een transactionele kijk op onderwijs is dit een belangrijk gegeven. Op 
verzoek van de ministers brengt de raad een advies uit over de vraag hoe het onderwijs 
kan omgaan met talige diversiteit en meertaligheid.
Onderwijs doet ertoe, altijd, voor elk kind, voor alle jongeren. Want onderwijs als brug 
tussen generaties betekent dat opgedane kennis, ervaringen, vaardigheden en inzichten 
steeds opnieuw hun weg vinden naar de volgende generatie en daar weer verder worden 
gebracht. Als we met dat perspectief kinderen en jongeren blijven toerusten met goed 
onderwijs, mogen we vertrouwen op de capaciteiten van toekomstige generaties. 
Namens de Onderwijsraad, 
Prof. dr. Edith Hooge 
voorzitter
10 11
