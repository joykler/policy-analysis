14. Vervoer gevaarlijke stoffen 
Maatschappelijke doelen 
De ILT houdt toezicht op veilig transport van gevaarlijke stoffen in alle transportmodaliteiten: spoor, binnenvaart, zeevaart, 
wegverkeer, luchtvaart en buisleidingen. Het toezicht richt zich op de hele keten, van productie tot (afval)verwerking.  
Het maatschappelijke doel is het voorkomen van schade aan mens, dier en milieu door het vrijkomen van gevaarlijke stoffen 
tijdens het transport of de overslag.  
Het onderwerp gevaarlijke stoffen slaat een brug tussen het toezicht van de ILT op transport en het toezicht op de 
leefomgeving. Aantasting van de leefomgeving ontstaat vaak door het ongewenst vrijkomen van gevaarlijke stoffen.  
Een voorbeeld daarvan is het project Varend Ontgassen. De transportwet- en regelgeving richt zich hierbij primair op de 
veiligheid van het transport. Uitstoot van gassen tijdens het proces van varend ontgassen tast echter ook de leefomgeving 
aan. Daarom is de aanpak op beide terreinen gericht. Een ander voorbeeld is de aanpak van het ongewenst vrijkomen van 
gevaarlijke stoffen uit ketelwagens op rangeerterreinen (‘druppellekkages’). Deze stoffen verontreinigen de bodem én zijn 
onwenselijk vanuit veiligheidsoogpunt. Daarom is de aanpak op beide terreinen gericht. 
Ontwikkelingen  
Er speelt een aantal ontwikkelingen in het vervoer van gevaarlijke stoffen: 
• Het vervoer van gevaarlijke stoffen wordt steeds internationaler. Dit zorgt voor een grote diversiteit aan 
marktpartijen en voor een verdere internationalisering van de wet- en regelgeving.  
• De goederenstroom neemt toe, zowel door vraag vanuit de markt als door bestellingen via internet en het transport 
daarvan. 
• Een andere belangrijke aanjager van de omvang van het vervoer van gevaarlijke stoffen is de energietransitie. De 
veel grotere aanvoer van Liquid Natural Gas (LNG), de winning en het transport van brandstoffen uit plastics, het 
toenemend gebruik en vervoer van waterstof- en biogassen: allemaal zorgen zij voor een toenemende 
transportstroom, maar ook voor een ‘modal shift’ (een verandering van manier van transport). Daarbij krijgen 
vervoer over het water en vervoer door buisleidingen geleidelijk een steeds grotere rol. Dit staat nog los van de 
gevolgen die kunnen voortkomen uit het anders omgaan met kernenergie. 
• De ILT werkt samen met de Douane voor het bepalen van risicoprofielen via het PRISMA-programma. Daarmee kan 
de ILT voor het transport over zee en door de lucht informatiegestuurd naar bepaalde stoffen of stoffen uit 
risicogebieden kijken. Bijvoorbeeld ter vermindering van broeikasgassen en andere risicostoffen, ongedeclareerde 
chemische stoffen vanwege REACH-regelgeving of uit risicogebieden zoals China; 
• Er is een groeiend maatschappelijk bewustzijn van het vervoer van gevaarlijke stoffen en perceptie van de risico's 
daarvan. Zie hiervoor onder meer de gevoelens van onveiligheid in de maatschappij over ‘giftreinen’, de commotie 
over het verlies van containers met mogelijke gevaarlijke stoffen door zeeschepen en ontgassingen van tankers 
naar de atmosfeer. Tegelijkertijd is er veel aandacht voor de energietransitie, waarbij het transport van gevaarlijke 
stoffen zal toenemen. 
• Overgang van focus van transport- naar milieuwetgeving. Zo biedt milieuwetgeving als het Verdrag inzake de 
Verzameling, Afgifte en Inname van Afval in de Rijn- en Binnenvaart (CDNI) mogelijkheden om op te treden tegen 
varend ontgassen. 
• In de transitie naar een circulaire economie is het de bedoeling dat stoffen steeds minder als afval en steeds meer 
als herbruikbare grondstof worden gezien. Circulaire initiatieven leiden tot nieuwe vervoersstromen. In deze 
stromen kunnen gevaarlijke stoffen voorkomen. De ILT heeft nadrukkelijk aandacht voor (risico’s door) gevaarlijke 
stoffen in de afval- en productketens.  
• Tegelijk zorgt de toename van het gebruik van apparaten waarin lithiumbatterijen zijn verwerkt tot groei van 
(her)gebruik en vervoer van lithium.
