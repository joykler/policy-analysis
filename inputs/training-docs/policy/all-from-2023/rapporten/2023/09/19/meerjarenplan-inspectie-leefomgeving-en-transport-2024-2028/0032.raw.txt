2. Bodem en grondwaterkwaliteit  
Maatschappelijke doelen  
De ILT werkt aan de kwaliteit en veiligheid van bodem, grondwater en oppervlaktewater. Het gaat vooral om veilig en 
duurzaam (her)gebruik van grond en bouwstoffen en veilig gebruik van oppervlaktewater. De maatschappelijke schade van 
eventuele bodemverontreiniging is omvangrijk.  
Ontwikkelingen  
Bodemkwaliteit 
Politiek en burgers hebben steeds meer aandacht voor het onderwerp bodemkwaliteit. Dit komt onder andere door situaties 
rond de toepassing van staalslakken, thermisch gereinigde grond (TGG), granuliet en AEC-bodemassen (restanten die 
overblijven na de verbranding van afval in afval-energie-installaties). 
Afvalstoffen worden vaker hergebruikt, bijvoorbeeld in de vorm van secundaire bouwstoffen, of gemengd met een 
immobilisaat, een stof waardoor verontreinigingen worden opgesloten. Bij (onjuiste) toepassing op de bodem ontstaat het 
risico van verontreiniging van bodem, grondwater en oppervlaktewater en van een ongecontroleerde versnippering van 
immobilisaat door Nederland. 
Het beheer van de bodemkwaliteit is complex en versnipperd ingericht. In 2020 zijn er 3 rapporten verschenen die ingaan op 
het belang van versterking van het Kwalibo-stelsel (Kwaliteitsborging in het bodembeheer) en van het toezicht en de 
handhaving daarop. Dit heeft geleid tot de ambtelijke taskforce Versterking Bodemstelsel. De verbetervoorstellen van deze 
taskforce zijn in april 2022 door de staatssecretaris van IenW naar de Tweede Kamer gestuurd. Deze verbetervoorstellen past 
de ILT de komende periode toe.  
Daarnaast volgt de ILT de adviezen op van de commissie Van Aartsen over de inrichting van het VTH-stelsel bij ILT-taken op 
het gebied van bodem, grondwater en oppervlaktewater. Door de introductie van de Omgevingswet zullen er bevoegdheden 
rond het bodemdomein verschuiven van provincies naar gemeenten. 
Grond- en oppervlaktewater 
De klimaatverandering zorgt voor meer druk op het grond- en oppervlaktewater als bron voor de winning van drinkwater. Dit 
leidt tot schaarste bij droogte, waardoor normen overschreden kunnen worden.  
Verder staat de kwaliteit van het grond- en oppervlaktewater onder druk door een toename van vervuilende stoffen, zoals 
medicijnresten, bestrijdingsmiddelen, PFAS en andere zeer zorgwekkende stoffen (ZZS). Ook de toepassing van secundaire 
bouwstoffen vormt een risico omdat die kunnen uitlogen (oplossen van schadelijke stoffen). Daarnaast staat ook de 
beschikbaarheid van ruimte voor nieuwe drinkwaterbronnen onder druk. 
Focus van de ILT 
Bodemkwaliteit 
Het bodemtoezicht richt zich vooral op het voorkomen van risicovolle en ongewenste gebeurtenissen bij het (weg)mengen 
van verontreinigingen in de ketens van grondverzet en op het vaststellen van de kwaliteit van bouwstoffen, waarbij uitloging 
en uitspoeling van verontreinigingen kan plaatsvinden. Dat kan de kwaliteit van het drinkwater bedreigen.  
De ILT heeft een programma ingericht voor dit toezicht. Ook zet de ILT sterker in op het analyseren van data, om zicht te 
krijgen op de grootste risicostromen en op de zogenaamde freeriders (bedrijven die zonder erkenning bodem-
werkzaamheden verrichten).  
De eerdergenoemde onderzoeken concluderen dat de ILT, als toezichthouder op normoverschrijdend gedrag binnen het 
Besluit bodemkwaliteit (Bbk), intensiever moet toezien op certificerende instellingen en bodemintermediairs. Het ministerie 
van IenW heeft onder andere hiervoor een programma ter verbetering van het Kwalibo-stelsel opgericht. De ILT levert hier 
een grote bijdrage aan. Daarnaast besteedt de ILT in het programma Inspectie en Certificering specifiek aandacht aan het 
certificeringstelsel bij bodem. 
Op bodemtoezicht is de ILT een schakel in de hele keten. In de komende jaren versterkt de inspectie de samenwerking met 
partners, waaronder de Omgevingsdiensten. Het delen van kennis en informatie maakt hier deel van uit.
