7. Markttoezicht op producten 
Maatschappelijke doelen 
Het markttoezicht dat de ILT uitvoert op producten kent meerdere doelen: de veiligheid en gezondheid van mensen, 
duurzaamheid van de leefomgeving en een gelijk speelveld (‘level playing field’) voor bedrijven. De basis voor dit toezicht ligt 
in Europese verordeningen en richtlijnen.  
Markttoezicht op producten vraagt om Europese samenwerking. De ILT deelt daarom informatie over inspectieresultaten en 
interventies via Administrative Cooperation (ADCO)-samenkomsten en de Europese informatie- en communicatiesystemen 
voor markttoezichthouders, ICSMS en Rapex. 
Ontwikkelingen 
In 2021 is de nieuwe Verordening Markttoezicht 2019/1020 in werking getreden. Deze verordening regelt de aanwezigheid 
van een verbindingsbureau per lidstaat. In Nederland valt het verbindingsbureau onder de verantwoordelijkheid van de 
minister van EZK en is, voor wat betreft de HRM-taken, geplaatst bij de ILT. In 2023 wordt door EZK een evaluatie van het 
Verbindingsbureau uitgevoerd met het oog op definitieve plaatsing en financiering. 
In Nederland zijn 5 markttoezichthouders actief op producttoezicht. Naast de ILT zijn dit de Nederlandse Voedsel- en 
Warenautoriteit (NVWA), de Nederlandse Arbeidsinspectie, de Inspectie Gezondheidszorg en Jeugd (IGJ) en de Rijksdienst 
Digitale Infrastructuur (RDI). Daarnaast heeft de Douane een toezichtstaak bij de buitengrens.  
De verwachting is dat de regelgeving over producten op Europees niveau de komende jaren verder intensiveert. Dit komt 
zowel door een toename van het aantal verordeningen en richtlijnen als door uitbreiding van de reikwijdte van bestaande 
verordeningen en richtlijnen.  
De Verordening 2019/1020 introduceert bovendien een nieuwe marktpartij: de fulfilmentdienstverlener. Deze maakt het 
mogelijk dat consumenten via Nederlandstalige webshops producten van buiten de EU kopen die rechtstreeks via post- en 
pakketbedrijven aan hen worden geleverd.  
Bij het ontbreken van een Europese fabrikant of importeur kan de fulfilmentdienstverlener aangesproken worden op het 
voldoen aan de wettelijke verplichtingen die op de producten van toepassing zijn. 
Focus van de ILT 
De ILT controleert of individuele producten voldoen aan de wettelijke eisen en voert daarnaast systeemtoezicht uit. Bij 
systeemtoezicht wordt beoordeeld of de handelswijze van de marktdeelnemer er voldoende voor zorgt dat de in de handel 
gebrachte producten voldoen aan de eisen. 
Een belangrijk kenmerk van productwetgeving is dat de controle op de naleving van de eisen in eerste instantie bij private 
partijen ligt. Voor sommige eisen mag de fabrikant zelf zijn product beoordelen, voor andere is een toetsing en certificaat 
nodig van een aangewezen private instantie. Recent is gebleken dat deze publiek-private stelsels een aantal tekortkomingen 
kennen. Zo is soms sprake van dubbele rollen en is de informatie-uitwisseling niet altijd even goed geregeld (zie: 
Tussenrapportage Meer inzicht in en toezicht op certificering).  
De ILT werkt de komende jaren aan het verleggen van de focus van toezicht op individuele producten naar stelseltoezicht. 
Dat betekent dat het functioneren van de markt en het stelsel van private en publieke partijen meer aandacht krijgt. Dit 
vraagt om intensievere Europese samenwerking en informatie-uitwisseling, maar ook om Europees georganiseerde 
opleidingen, personeelsuitwisselingen, kennisondersteuning en gezamenlijke inspectieplannen en testfaciliteiten. Deze 
worden de komende jaren ontwikkeld.  
Toezicht op producten blijft echter nodig vanwege verificatie en is vaak verplicht vanuit de verordeningen. 
Het scala aan producten waar de ILT op toeziet is enorm. Bij het kiezen van onderwerpen of producten voor toezicht legt zij 
de focus op producten die een directe relatie hebben met urgente thema’s of programma’s, bijvoorbeeld de producteisen 
van batterijen in het licht van de energietransitie.
