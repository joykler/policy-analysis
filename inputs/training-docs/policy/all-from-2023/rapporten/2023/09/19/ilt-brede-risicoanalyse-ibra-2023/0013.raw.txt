ILT-brede risicoanalyse (IBRA) 2023
1 Resultaten
Toepassing IBRA
De Inspectie Leefomgeving en Transport (ILT) is de toezichthouder van het ministerie van Infrastructuur en Waterstaat 
(IenW). De ILT werkt aan veiligheid, vertrouwen en duurzaamheid in transport, milieu infrastructuur en wonen. De ILT 
werkt aan een zeer divers en breed scala aan onderwerpen. In haar Meerjarenplan (MJP) maakt zij keuzes om de 
beschikbare mensen en middelen het best in te zetten. 
Voor de ILT is het beperken van maatschappelijke schade daarbij een belangrijk doel. Voor het maken van deze keuzes 
kijkt de ILT daarom in de eerste plaats naar maatschappelijke risico’s. Deze brengt de ILT sinds 2017 in beeld met de 
ILT-brede risicoanalyse (IBRA). Daarnaast kijkt ze naar verplichtingen vanuit (inter-)nationale wet- en regelgevingen en  
maatschappelijke ontwikkelingen, zoals dreiging van schade en gevoelde impact. Ook het handelingsperspectief van de 
ILT speelt een rol. 
De IBRA geeft een beeld van de maatschappelijke risico’s en is een belangrijk hulpmiddel voor de ILT om risicogestuurde 
keuzes te maken. Het is een bijlage bij het meerjarenplan. In de IBRA schat de ILT daarvoor zo objectief mogelijk de kans 
en grootte in van de jaarlijkse maatschappelijke schade van ongewenste gebeurtenissen op de terreinen waarop zij 
toezicht houdt. De ILT berekent schade in euro’s. De factsheets bevatten de aan de berekening onderliggende informa-
tie, bijvoorbeeld over aantallen slachtoffers. 
In de IBRA 2023 deelt de ILT het werkveld van haar takenpakket op in 40 onderwerpen. Bijlage A bevat per onderwerp 
een factsheet. Hierin zijn ongewenste gebeurtenissen en de daaruit voortvloeiende maatschappelijke schade op het 
onderwerp geanalyseerd. Een ongewenste gebeurtenis is een gebeurtenis of incident met een negatief direct effect op 
de maatschappij, mens of milieu, dat voorkomen of beheerst moet worden. Een bijzondere vorm van een ongewenste 
gebeurtenis is de buitengewone gebeurtenis. Dat is een onwaarschijnlijke gebeurtenis met mogelijk rampzalige 
gevolgen. In de IBRA 2023 zijn in totaal 98 ongewenste gebeurtenissen en 10 buitengewone gebeurtenissen opgenomen.
1
Voor de doorontwikkeling van de IBRA heeft de ILT 2 onderzoeken door onafhankelijke onderzoekbureaus laten 
verrichten. Ecorys heeft onderzocht of (voor individuen) verzekerbare schade onderdeel dient te zijn van het maatschap-
pelijke schadebegrip van de IBRA. Deze vraag is belangrijk voor een preciezere berekening van de omvang van de 
maatschappelijke schade. Ecorys concludeert dat dit het geval is. Om een beter inzicht te krijgen in de laagst scorende 
onderwerpen uit de IBRA-rangschikking heeft de ILT Impuls Economen gevraagd om een kwalitatieve analyse van de 
(ontwikkeling van) de maatschappelijke schade op deze onderwerpen uit te voeren. De uitkomsten van deze analyse zijn 
meegenomen in het IBRA-rapport en de factsheets. 
Ieder jaar krijgt de ILT er nieuwe taken bij. Deze voegt de ILT aan de IBRA toe als nieuw onderwerp of als onderdeel van 
een bestaand onderwerp. Een overzicht van deze nieuwe taken is te vinden in hoofdstuk 2 onder ‘Nieuwe taken ILT’. 
De ILT onderscheidt binnen de maatschappelijke schade 4 categorieën: 
• Fysieke letselschade: het aantal doden en gewonden door ongevallen. 
• Gezondheidsschade: het verlies van levenskwaliteit of levensduur door blootstelling aan ongezonde stoffen en straling, 
uitgedrukt in verloren jaren in gezondheid  (Disability Adjusted Life Years, DALY).  
• Milieuschade: het verlies van of schaarste aan natuurlijke hulpbronnen, biodiversiteit en kwaliteit van bodem, water en 
lucht door negatieve effecten van menselijk handelen. 
• Economische schade:  het verlies van maatschappelijk kapitaal. 
Een totaaloverzicht van de ongewenste gebeurtenissen met schadebedragen per categorie en totaalschade staat in de 
resultaattabel in bijlage B. 
1 
Onderzoek Impuls Economen maatschappelijke schade 10 IBRA-onderwerpen en Ecorys (2022), IBRA-onderzoek verzekerbare schade, 
Rotterdam 
Inspectie Leefomgeving en Transport | 13
