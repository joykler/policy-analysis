preferente vordering en volgt qua rang onmiddellijk na de in artikel 3:288 BW genoemde 
vorderingen (artikel 62i jo. artikel 60, zevende lid, Pw). 
 
 
4. Voorgestelde regeling 
 
In Boek 3 BW wordt in Titel 10 Verhaalsrecht op goederen een bepaling opgenomen waarmee aan 
de kinderalimentatievordering preferentie wordt toegekend. Deze titel bevat reeds bepalingen over 
bevoorrechting. 
Met dit wetsvoorstel wordt voorgesteld de kinderalimentatievordering in rang te plaatsen direct na 
de voorrechten zoals genoemd in artikel 3:288, onderdelen a tot en met e, BW door dit artikel aan 
te vullen met een onderdeel f. Daarmee komt het verhaal van de kinderalimentatievordering een 
vergelijkbare rang toe als het bijstandsverhaal door de gemeente (artikel 62i jo. artikel 60, 
zevende lid, Pw). dat in rang na de voorrechten van artikel 3:288 BW komt. Daar het in beide 
gevallen om het verhaal van kinderalimentatiebedragen gaat, wordt voor een vergelijkbare rang 
21
gekozen.  
Voor de preferentie van de kinderalimentatievordering wordt, in lijn ook met het bijstandsverhaal, 
gekozen voor een algemeen voorrecht. Een bijzonder voorrecht op bijvoorbeeld alleen loon zou 
betekenen dat bijv. ZZP’ers niet worden geraakt door de preferentie. Een algemeen voorrecht 
zorgt ervoor dat de vordering kinderalimentatie ook preferent is bij beslag op vorderingen van een 
ZZP’er op opdrachtgevers of op een auto of woning. Het bevoorrechten van de 
kinderalimentatievordering doorbreekt de gelijkheid van schuldeisers. Bij de gehanteerde rangorde 
voor de preferentie direct na de voorrechten van artikel 3:288 BW worden onder meer de 
algemene voorrechten zoals genoemd in artikel 3:288 BW, onderdelen a tot met e, zoals de 
vordering ter zake van pensioentermijnen en de geldvordering op grond van de 
arbeidsovereenkomst van de werknemer op de werkgever, gerespecteerd.  
 
Van belang is om te realiseren dat een wettelijk voorrecht niet in alle gevallen uitkomst biedt. Een 
wettelijk voorrecht helpt bijvoorbeeld niet als vermogen – waarop de schuldeisers bij de inning van 
hun vordering verhaal zouden moeten kunnen halen – wordt verduisterd of anderszins weg wordt 
weggehouden van schuldeisers. In het geval van faillietverklaring zal een preferentie ook weinig 
opleveren. Uit de failliete boedel moeten namelijk eerst faillissementskosten, boedelkosten en 
eventuele separatisten als pand- en hypotheekhouders worden voldaan. Vaak blijft er weinig over 
voor andere schuldeisers. In geval van schuldsanering heeft een preferente schuldeiser recht op 
een dubbel uitkeringspercentage ten opzichte van een concurrente schuldeiser. In de praktijk 
levert dit vaak weinig op omdat de schuldenaar doorgaans een minimale aflossingsruimte heeft. 
 
Opgemerkt zij dat de schulden die door de bevoorrechting worden achtergesteld op de 
kinderalimentatieschuld eveneens vorderingen van kwetsbare personen kunnen betreffen. Gedacht 
kan worden aan de schadevergoeding uit onrechtmatige daad jegens een derde, voor zover die 
niet door verzekeringspenningen wordt gedekt. Een schadevergoeding is bedoeld om de 
benadeelde te brengen in een financiële toestand waarin hij zou hebben verkeerd als de 
schadeveroorzakende gebeurtenis was uitgebleven. Hoewel een dergelijke vergoeding ook het 
belang van een kind kan betreffen, bijvoorbeeld omdat de schade en de vergoeding daarvan van 
invloed kan zijn op het gezinsinkomen, gaat het hier niet in directe zin om door een ouder op 
grond van zijn familierechtelijke relatie met het kind aan het kind verschuldigde bijdragen voor 
diens levensonderhoud. Het is daarnaast eventueel mogelijk dat concurrente schuldeisers of 
schuldeisers met een lagere of gelijke rang ook een verplichting tot levensonderhoud hebben dan 
wel kinderalimentatie verschuldigd zijn. Vorderingen uit consumptieve schulden van de 
alimentatieplichtige ouder kunnen uiteraard ook het belang betreffen van het kind waarvoor 
alimentatie betaald moet worden (bijv. de aanschaf van een auto).  
Het gaat hierbij echter om een indirect verband tussen de betreffende schuld en het belang van 
het kind. De schuld vloeit voort uit een zakelijke verhouding van de ouder en een derde en niet uit 
de relatie ouder en kind. Deze ziet ook niet in directe zin op het levensonderhoud van het kind. De 
aard van de verhouding tussen kinderen en hun ouders waaruit de plicht tot een bijdrage in de 
kosten van de verzorging en opvoeding voortvloeit en het feit dat deze schulden per definitie die 
kosten van levensonderhoud voor een kind betreffen, rechtvaardigen het voorgestelde onderscheid 
in rangorde.  
                                                 
21
 Dit verhaal van bijstand heeft dezelfde rang als de terugvordering van onverschuldigd verleende bijstand en 
de terugvordering van andere onverschuldigd gedane uitkeringen, zoals kinderbijslag en AOW. Deze 
terugvorderingen komen ingevolge dit voorstel dan in rang direct na de vordering kinderalimentatie.
