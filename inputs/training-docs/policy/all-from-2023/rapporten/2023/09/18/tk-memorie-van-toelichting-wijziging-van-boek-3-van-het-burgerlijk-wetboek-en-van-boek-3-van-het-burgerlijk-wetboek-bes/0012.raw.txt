Artikelsgewijze toelichting  
 
 
Artikel I  
In een nieuw onderdeel f van artikel 3:288 BW wordt aan de vordering ter zake van verschuldigde 
kinderalimentatie preferentie toegekend. Het gaat om de betaling van de kosten van verzorging en 
opvoeding voor minderjarige kinderen tot 18 jaar en de tot betaling van de kosten van 
levensonderhoud en studie voor jongmeerderjarigen van 18 tot 21 jaar. Ouders zijn verplicht tot 
de leeftijd van 21 jaar bij te dragen aan deze genoemde kosten. Zoals in het algemeen deel van 
de toelichting is vermeld is het mogelijk dat naast ouders ook andere personen een 
onderhoudsplicht hebben, zoals de verwekker van het kind. 
De preferentie komt in rang direct na de algemene voorrechten die worden genoemd in de 
onderdelen a tot en met e van artikel 3:288 BW en wordt direct gevolgd door de voorrechten 
waarvan is bepaald dat deze direct in rang komen na de vorderingen die worden genoemd in 
artikel 3:288 BW.  
 
 
Artikel II 
In het BW BES wordt op dezelfde wijze als in het Europees Nederlandse BW preferentie toegekend 
aan de vordering ter zake van verschuldigde kinderalimentatie door toekenning van een onderdeel 
f aan artikel 3:288 BW BES. 
 
 
Artikel III 
De inwerkingtredingsbepaling regelt dat het moment van inwerkingtreding van dit wetsvoorstel bij 
koninklijk besluit gebeurt. Dit moment kan per artikel verschillen, waarbij rekening zal worden 
gehouden met de zogeheten vaste verandermomenten en met de minimuminvoeringstermijn.  
De mogelijkheid tot gefaseerde inwerkingtreding biedt flexibiliteit die wenselijk kan zijn in verband 
met de inwerkingtreding van de bepaling van het BW BES.  
 
 
 
De Minister voor Rechtsbescherming,
