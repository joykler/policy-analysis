LBIO is reeds ingericht op het automatisch verdelen van gelden bij meerdere vorderingen. Er 
worden derhalve geen gelden in rekening gebracht bij de schuldenaar en ook aan het ministerie 
van Justitie en Veiligheid worden geen extra kosten in rekening gebracht voor de verdeling van de 
gelden.  
 
Door het LBIO is desgevraagd een uitvoeringstoets uitgevoerd. Het LBIO geeft dat het door de 
preferentie van de kinderalimentatievordering vorderingen sneller zal kunnen innen. Duurde de 
invordering ten gevolge van concurrente vorderingen voorheen bijvoorbeeld 3 jaar, dan zal door 
de preferentie van de kinderalimentatievordering een dossier vaak al binnen een half jaar tot een 
jaar gesloten kunnen worden omdat de achterstand (inclusief de aanvullende kosten) zal zijn 
voldaan. Dit heeft tot gevolg dat er minder opslagkosten in rekening gebracht zullen worden bij de 
alimentatieplichtige.  
 
Wat betreft de kosten en baten verwacht het LBIO dat de kinderalimentatievordering sneller 
geïncasseerd kunnen worden in dossiers waarbij er sprake is van meerdere schuldeisers. In de 
eerste jaren na invoering van de wet zal het inningresultaat daarom hoger uitvallen. Nadat de 
betalingsachterstanden zijn ingelopen zal het LBIO naar verwachting structureel minder 
kinderalimentatie innen. De achterstallige kinderalimentatie in nieuwe dossiers kan door de 
preferentie sneller worden ingelopen waardoor deze dossiers eerder kunnen worden afgesloten. Dit 
betekent dat in deze dossiers minder kinderalimentatie en ook minder opslagkosten geïnd hoeven 
te worden. Het totaal aan jaarlijkse opslagkosten zal naar verwachting dan ook terug lopen. Voorts 
betekent een kortere doorlooptijd van een dossier dat minder tijd benodigd is voor de behandeling. 
Dit levert een besparing aan de kostenzijde op. Deze besparing zal naar verwachting ongeveer 
gelijk zijn aan de lagere opslagkosten. Het effect van de lagere opslagkosten en lagere kosten zal 
voor het LBIO daarmee budgetneutraal zijn. Er zijn dan ook geen structurele uitvoeringskosten 
verbonden aan deze wetswijziging. 
Om uitvoering te kunnen geven aan het wetsontwerp dient het LBIO het automatiseringssysteem 
eenmalig aan te passen. Momenteel is er geen sprake van preferentie en verdeelt het LBIO de 
ontvangen bedragen naar rato van de hoogte van de vorderingen over de schuldeisers. Met de 
invoering van het wetsvoorstel zal deze verdeling wijzigen, waar het systeem op zal moeten 
worden ingericht. Deze incidentele kostenpost bedraagt naar schatting € 10.000. Het LBIO zal 
deze kosten uit eigen middelen kunnen voldoen.  
 
De Raad voor de rechtspraak heeft aangegeven dat het voorstel geen substantiële gevolgen heeft 
voor de werklast van de rechtspraak.  
 
De mogelijke gevolgen voor de uitvoering en financiering zijn ook uitgevraagd in Caribisch 
Nederland. Vanuit de voogdijraad is te kennen gegeven dat de financiële gevolgen van het 
wetsvoorstel beperkt en te overzien zullen zijn en uit de eigen middelen zullen worden voldaan. 
 
8. Advies en consultatie 
Een voorontwerp van dit wetsvoorstel heeft van 1 september 2022 tot 1 november 2022 voor 
(internet) consultatie open gestaan voor het publiek. Daarop zijn enkele reacties ontvangen.  
Verder zijn desgevraagd reacties ontvangen van het Adviescollege toetsing regeldruk (ATR), het 
LBIO, de Koninklijke Beroepsorganisatie van Gerechtsdeurwaarders (KBvG) en de Raad voor de 
rechtspraak (Rvdr). Het LBIO heeft op aanvullend verzoek aan het einde van 2022 een 
uitvoeringstoets opgeleverd (zie hierover verder onder financiële gevolgen).  
 
De reacties op de internetconsultatie zijn overwegend instemmend. 
Een reageerder vraagt om de tussenkomst van de Staat. De Staat zou als tussenpartij moeten 
optreden tussen schuldeisers en schuldenaren door de schuldeiser te betalen. De reactie geeft de 
suggestie dat de schuldenaar vervolgens aan de Staat betaalt wat in redelijkheid van he m 
gevraagd kan worden. Deze suggestie is niet overgenomen. Indien een alimentatieplichtige diens 
alimentatieplicht niet nakomt kan een alimentatiegerechtigde zich wenden tot het LBIO voor 
bijstand om betaling door de alimentatieplichtige te ontvangen. Het LBIO kan de inning overnemen 
en eventueel dwangmaatregelen nemen. Met de voorgestelde preferentie wordt dit stelsel zo 
aangepast dat tot meer inbare kinderalimentatie te komen. Voor het in feite voorschieten van de 
kinderalimentatie en het daarmee overnemen van de vordering op de alimentatieplichtige met het 
daarbij behorende risico van oninbaarheid gaat verder dan beoogd en begroot. Deze suggestie valt 
dan ook buiten de reikwijdte van het wetsvoorstel. 
 
8
