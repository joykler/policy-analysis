4. Resultaten en conclusies per hoofdtaak
4.1. DUO Compliance AVG en Privacy
Voorafgaand aan het verzamelen en verwerken van persoonsgegevens moet de verwerkings-
verantwoordelijke bepalen en vastleggen wat de grondslag is voor de verwerking. Vaak is er 
een wet of regeling die stelt dat de gegevens moeten of mogen worden verwerkt. Of er is 
sprake van een overeenkomst tussen de verwerkingsverantwoordelijke en de degene op wie 
gegevens betrekking heeft (de betrokkene). Ook is het mogelijk dat de betrokkene specifiek 
toestemming heeft gegeven voor de gegevensverwerking. De AVG kent zes mogelijke 
verwerkingsgrondslagen. Voor elk van de grondslagen geldt dat het doel van de verwerking 
van persoonsgegevens te rechtvaardigen moet zijn en dit van tevoren kenbaar moet zijn 
gemaakt aan de betrokkene.
Twee belangrijke uitgangspunten van de wet- en regelgeving met betrekking tot de verwer-
king van persoonsgegevens zijn het noodzakelijkheidsprincipe en het principe van datamini-
malisatie. Dit houdt in dat de verwerkingsverantwoordelijke op basis van de vastgestelde 
grondslag alleen die gegevens mag verwerken die aantoonbaar noodzakelijk zijn voor de 
bewuste verwerking. Er moet dus een directe relatie zijn tussen een persoonsgegeven en het 
doel waarvoor dit wordt verwerkt. Er mogen niet meer gegevens worden verwerkt dan 
noodzakelijk is voor het te verwezenlijken doel. Wanneer persoonsgegevens worden verwerkt 
die niet nodig zijn om het doel van de verwerking te bereiken is sprake van een onrechtmatige 
verwerking. 
De toezichthouder Autoriteit Persoonsgegevens geeft geen specifieke kaders voor het gebruik 
van het persoonsgegeven ‘geslacht’. De uitgangspunten hierboven zouden voldoende 
richting moeten geven voor het gebruik ervan. Overal waar DUO het persoonsgegeven 
‘geslacht’ verwerkt moet de grondslag hiervoor in de DPIA’s (Data Protection Impact 
Assessment) verantwoord zijn.
Eindrapport Pilot Onnodige Sekseregistratie (POS)
