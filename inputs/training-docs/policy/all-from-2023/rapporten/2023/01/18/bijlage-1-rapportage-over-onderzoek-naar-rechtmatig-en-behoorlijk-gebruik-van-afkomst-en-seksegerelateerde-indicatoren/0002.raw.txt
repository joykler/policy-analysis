belangrijk om geslacht alleen te registreren wanneer dat nodig is. De Tweede Kamer is over de 
voortgang separaat geïnformeerd (Voortgangsbrief aanpak onnodige sekseregistratie van 3 juli 
2020). 
 
Deze rapportage beschrijft de bevindingen van de inventarisatie en navolgende toetsing van de 
afkomst-en seksegerelateerde verwerkingen bij dit ministerie. Hoofdstuk twee geeft een toelichting 
op de opzet en uitvoering van het onderzoek waarna in hoofdstuk drie de (belangrijkste) resultaten 
zijn samengevat. Tenslotte belicht hoofdstuk vier de resultaten per dienstonderdeel verder in detail.  
 
Bij onrechtmatig of oneigenlijk gebruik van indicatoren wordt het gebruik beëindigd, worden 
betrokkenen zo nodig geïnformeerd en de vervuilde data opgeruimd (opschoning). Dat houdt in dat 
discriminatoire verwerking gestopt wordt en de data verwijderd. Dat geschiedt in het verlengde van 
dit onderzoek en krijgt eigenstandige aandacht. 
  
2. Opzet en uitvoering inventarisatie en toetsing 
 
In lijn met de brief van 8 april 2021, zoals uitgewerkt in het plan van aanpak voor het ministerie van 
OCW, is gefaseerd te werk gegaan. Er is een noodzaak onderkend een zorgvuldig proces te 
doorlopen, tegelijkertijd is er vaart gemaakt. Het is duidelijk dat langdurend ongewenst of 
onrechtmatig gebruik politiek-maatschappelijk onaanvaardbaar is.  
 
Gedurende de looptijd van het onderzoek heeft interdepartementale afstemming plaatsgevonden. 
Het ministerie van Binnenlandse Zaken en Koninkrijksrelaties heeft vanuit de CIO office een 
coördinerende rol vervuld bij de uitvoering van de motie, waardoor ministeries de ervaringen en 
bevindingen bij de inrichting van de onderzoeken met elkaar hebben kunnen delen.  
 
Het onderzoek is bij het ministerie van OCW gericht op de organisaties opgenomen in het 
Organisatie- en Mandaatbesluit OCW 2008 per 1 januari 2022. Het betrof daarmee het 
bestuursdepartement OCW, Dienst Uitvoering Onderwijs, Inspectie van het Onderwijs, Inspectie 
Overheidsinformatie en Erfgoed, Rijksdienst voor het Cultureel Erfgoed, Nationaal Archief, en de 
bureaus van het College voor Toetsen en Examens, van de Onderwijsraad, van Raad voor Cultuur, 
van de Adviesraad voor Wetenschap, Technologie en Innovatie, en van het Bureau van Nederlandse 
Unesco Commissie.  
 
Het College van Beroep voor het Hoger Onderwijs is niet in het onderzoek betrokken aangezien dit 
wordt opgeheven conform de Wet van 23 februari 2022 tot wijziging van onder meer de Wet educatie 
en beroepsonderwijs, met het oog op de verbetering van de rechtsbescherming van mbo-studenten 
(Staatsblad 2022 134). Tevens is niet betrokken het bureau van de Regeringscommissaris 
grensoverschrijdend seksueel gedrag en seksueel geweld. 
 
Het onderzoek heeft zich daarmee niet gericht op de vanwege wet- en regelgeving ingestelde en 
bekostigde zelfstandige bestuursorganen, onderwijs- en onderzoeksinstellingen en organisaties 
inzake media, cultuur en wetenschap. Deze worden geacht een eigenstandige verantwoordelijkheid 
te hebben voor uitvoering van de Algemene verordening gegevensbescherming (AVG) en daarmee 
ook inzake het rechtmatig en behoorlijk gebruik van indicatoren van herkomst en geslacht.  
 
Binnen OCW zijn de directeuren van de (beleids)directies en van de dienstonderdelen de 
(gedelegeerd) verwerkingsverantwoordelijke in de zin van de AVG. Hieronder vallen ook de in 
opdracht van OCW extern uitgevoerde zaken. De directeuren zijn verantwoordelijk voor het 
(aantoonbaar) naleven van de AVG. Formeel is de minister van OCW de verwerkings-
verantwoordelijke maar de secretaris-generaal heeft dit op directeurniveau gemandateerd. Dit geldt 
evenzeer voor de ethische omgang met data. 
 
Voor uitvoering van het onderzoek voor OCW is een coördinatieteam ingericht. Het heeft de 
betrokken organisatieonderdelen periodiek geïnformeerd over de actuele (inter-)departementale en 
politiek-bestuurlijke ontwikkelingen die van invloed zijn op het onderhanden werk. Tevens heeft het 
een Uitvoeringsdocument opgesteld voor en afgestemd met alle dienstonderdelen inclusief het 
bestuursdepartement om te kunnen duiden waarom het onderzoek nodig was en hoe het uitgevoerd
