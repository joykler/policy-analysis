22 Oberon 
 
Een stap verder dan deze governancestructuur is nationalisatie op onderdelen, zoals geadviseerd door 
het Rathenau Instituut (Karstens & Kool, 2022). Het instituut roept op te overwegen om delen van de 
digitale infrastructuur (rond digitale identiteiten, of cloudservices) in publieke handen te brengen. Het 
ministerie van OCW, de sectorraden voor po, vo en mbo, en de brancheorganisaties van uitgeverijen 
(GEU, inmiddels MEVW), distributeurs (KBb-E) en van educatieve softwareleveranciers (VDOD) noemen 
marktordening en -regulering vanuit overheid een te zwaar middel (OCW, 2021a). In de eerder 
besproken kamerbrief wordt ook aandacht besteed aan de digitale infrastructuur van het onderwijs 
(Kamerstukken II, 32663226, 2022). Er worden geen concrete plannen genoemd. Voor het opzetten van 
de infrastructuur wordt inspiratie gezocht bij het hoger onderwijs, gemeenten en de zorgsector. 
 
De eerder beschreven Noorse Digital Learning Arena (NDLA) grijpt ook in op de IT-infrastructuur door 
alle scholen uit te rusten met computers en wifi, en een laptop voor elke leerling. Daarnaast zijn alle 
scholen aangesloten op een centraal inlogsysteem, waardoor docenten en leerlingen kunnen inloggen 
via de schoolinstelling. Andere platforms konden hier met single-sign-on-identificatie op door 
ontwikkelen (Janssen & Van Casteren, 2021). 
 
4.4 Ondersteuning van docenten 
 
Open leermiddelen, open standaarden (om open en gesloten leermiddelen interoperabel te maken) en 
publieke regie om dit af te dwingen zijn ingrepen die een deel van de geschetste problemen aanpakken. 
In aanvulling hierop wordt gepleit om het onderwijs te ontzorgen en de ict-geletterdheid van docenten 
te verbeteren. De implicaties van het onderzoek ‘Doorbraak ICT’ wijzen uit dat het nodig is beleidsmatig 
sterker op het gebruik van ICT in het onderwijs te sturen (Kester et al., 2018). De onderzoekers 
constateren dat besturen en scholen hier onvoldoende zelf toe in staat zijn.   
 
Zo vraagt het Rathenau Instituut (Karstens & Kool, 2022) om ondersteuning van leerkrachten (ict-
coördinatie en bijscholing) en kwalificatie van nieuwe leerkrachten door digitaal onderwijs een 
speerpunt in lerarenopleidingen te maken. De Onderwijsraad (2017) bemerkt lastenverzwaring voor het 
onderwijs als gevolg van digitalisering en stelt dat de overheid moet instaan voor cybersecurity en 
privacy van onderwijsinstellingen. Janssen en Casteren (2021) stellen dat gezorgd moet worden voor 
voldoende financiering van centrale functies en adequate technische ondersteuning om digitalisering in 
het onderwijs tot een groter succes te maken. 
 
De SUNY (State University of New York) OER Services (SOS) geeft professionele ondersteuning bij het 
maken en gebruiken van open content in cursussen en helpt met de benodigde ondersteuning door 
educatieve ontwerpers en bibliothecarissen beschikbaar te stellen. Ook wordt er gewerkt aan het 
veranderen van de eisen die aan de aanstelling en promotie van medewerkers worden gesteld om 
docenten die deelnemen aan open onderwijsinitiatieven te belonen (Janssen & Casteren, 2021). 
 
De OECD (2022) bespreekt een aantal landen waar het onderwijsveld door overheidsbeleid wordt 
ondersteund in het verhogen van de digitale geletterdheid van docenten en schoolleiders. In Spanje is 
het bijvoorbeeld voor docenten in opleiding verplicht om een semester lessen te volgen over het 
integreren van ICT in het onderwijs. Daarnaast moeten docenten om in aanmerking te komen voor een 
salarisverhoging ook een vastgesteld aantal uren ‘goedgekeurde’ cursussen volgen. Veel van deze 
cursussen zijn online en gaan over ICT-toepassingen in de klas. In de UK worden door het ministerie in
