10 Oberon 
3 Overwegingen om in te grijpen 
 
We hebben de overwegingen om in te grijpen uit onze literatuurscan gerubriceerd in een aantal 
hoofdoverwegingen. In dit hoofdstuk beschrijven we deze. Omdat we ingaan op overwegingen om in te 
grijpen, overbelichten we de negatieve kanten van digitalisering. Er zijn uiteraard ook positieve kanten 
aan digitalisering in het onderwijs.  
 
3.1 Publieke waarden staan onder druk 
 
Auteurs waarschuwen voor de druk die vergaande digitalisering zet en heeft gezet op publieke waarden 
zoals rechtvaardigheid, menselijkheid, autonomie en privacy. Zo schetst het Rathenau Instituut dat 
digitale leermiddelen ongelijkheid versterken; zelfs als leerlingen gelijke toegang hebben tot digitale 
leermiddelen (wat op zichzelf al geen gegeven is; OECD, 2021) profiteren de sterke leerlingen met groot 
zelfsturend vermogen daar meer van (Karstens & Kool, 2022). Ook Hogan & Williamson (2021) 
constateren dat digitalisering ongelijkheid versterkt. Doordat algoritmen worden ontwikkeld op basis 
van historische data kunnen ‘biases’ in de data leiden tot discriminerende bestendiging van de 
aanwezige patronen (zie ook Karstens & Kool, 2022; Hogan & Williamson, 2021; Kennisnet & SURF, 
2021; OECD, 2021), bijvoorbeeld als bepaalde groepen leerlingen in het verleden meer herhaling nodig 
hadden om stof te beheersen, of vaker afstroomden. Daarnaast zijn veel oefenprogramma’s met 
adaptieve componenten vooral gericht op de gemiddelde leerling, waardoor bijvoorbeeld leerlingen met 
een beperking of leerlingen die hoogbegaafd zijn soms niet van de programma’s kunnen profiteren 
(Onderwijsraad, 2022). 
Waar digitale tools mogelijkheden voor contact kunnen vergroten kan een toename in schermtijd ook 
5
juist ten koste gaan van betekenisvol contact met een docent (Onderwijsraad, 2022). Daarnaast is 
overmatige schermtijd fysiek ongezond en kan (game-/social-media-)verslaving optreden 
(Onderwijsraad, 2017). Uit onderzoek blijkt verder dat de directe feedback in digitale applicaties behalve 
wenselijke kanten ook negatieve kanten kent; zo kan dit leiden tot angst om fouten te maken. Breder 
bezien kan er een ‘chilling effect’ optreden als leerlingen (weten dat ze) geobserveerd worden; zij 
onderdrukken bepaald gedrag uit angst voor de neerslag in hun dataprofiel. Dit staat haaks op de ruimte 
die het onderwijs hoort te bieden om fouten te maken, rebels te zijn en van standpunt te veranderen 
(Onderwijsraad, 2017).  
 
De autonomie van leerkrachten staat onder druk als zij gebonden zijn aan het gebruiken van applicaties 
van één aanbieder, of alleen die applicaties die werken binnen het (ooit) gekozen systeem (Karstens & 
Kool, 2022; Pijpers et al., 2020; Onderwijsraad, 2022). In het hoger onderwijs wordt bijvoorbeeld 
gewaarschuwd voor de impact die grote techbedrijven hebben op de keuze van (gast)sprekers die niet 
binnen de voorwaarden van het gekozen streamingplatform vallen (Hogan & Williamson, 2021). De 
Onderwijsraad (2017; 2022) constateert dat het vormgeven van nieuwe educatieve toepassingen vooral 
buiten het onderwijs door commerciële partijen plaatsvindt. Dit remt eigenaarschap, betrokkenheid en 
innovatie in het onderwijsveld. In de huidige situatie is het onderwijs onvoldoende betrokken. Het veld 
heeft geen invloed op dat wat wordt ontwikkeld. 
 
 
5
  Aan de andere kant kunnen digitale tools ook de docent taken uit handen nemen, zodat deze juist meer tijd vrij kan maken 
voor betekenisvol contact met de leerling (Kennisnet, 2020)
