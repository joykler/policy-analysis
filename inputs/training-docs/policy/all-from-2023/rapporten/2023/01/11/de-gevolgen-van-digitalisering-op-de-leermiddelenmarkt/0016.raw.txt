16 Oberon 
• Geen grip op borgen van kwaliteit van leermaterialen die worden gepubliceerd onder de vlag van de 
instelling 
• Onduidelijkheid over de toegevoegde waarde van open leermaterialen in de context van de 
instelling 
• Onduidelijkheid over hoe docenten te stimuleren open leermaterialen te adopteren in hun 
onderwijs.  
• Onduidelijkheid over hoe adoptie van open leermaterialen duurzaam gemaakt kan worden  
 
Overweging om niet in te grijpen: Draagvlak onderwijsveld 
Uit onderzoeken blijkt dat docenten en leerlingen redelijk tevreden zijn over de leermiddelen (van der 
Neut & Willemse, 2019; Kennisnet & SLO, 2017) en dat er bij instellingen geen visie of bepalende 
richting rond open materialen is (van der Neut & Willemse, 2019; Jansen et al 2021). Onderzoek van het 
SLO laat bijvoorbeeld zien dat in het funderend onderwijs al jaren de norm is om hoofdzakelijk de 
lesmethode te gebruiken en deze aan te vullen met gevonden of gemaakte materialen (SLO, 2018). 
Ruim de helft van de docenten geeft aan dat de methode van hoge kwaliteit is en ontwikkelen of zoeken 
niet nodig is. Echter geldt voor een groot deel van de docenten ook dat de methode volgen simpelweg 
makkelijker is en dat zij geen tijd hebben of willen besteden aan het zoeken of ontwikkelen van 
materialen. Afhankelijk van welk perspectief je kiest, kan dit een reden zijn om juist wél of juist niet in te 
grijpen. 
 
Het voorbeeld van ingrijpen in de leermiddelenmarkt van de Noorse Digital Learning Arena (NDLA, zie 
verder H4) laat zien dat docenten die betaald kregen voor het ontwikkelen van leermiddelen bezwaar 
maakten tegen verplichtingen om materiaal open en gratis ter beschikking te stellen en uitgevers de 
structuur zagen als concurrentievervalsing. Hoewel deze argumenten door de rechter zijn verworpen, 
illustreren ze wel een sentiment in het veld dat ingaat tegen het open en vrij delen van leermaterialen 
(Janssen & Van Casteren, 2021). 
 
3.5 Kwaliteit van platforms laat te wensen over  
 
In hoofdstuk 2 beschreven we dat platforms als gevolg van toegenomen digitalisering een grotere rol 
krijgen. Idealiter vormen de platforms een centrale plek waar docenten hun (open en gesloten) 
leermateriaal kunnen vinden, bewerken en ordenen en leerlingen gemakkelijk en veilig toegang krijgen 
tot dit materiaal. In de praktijk staan een aantal drempels dit ideaalbeeld in de weg. 
 
Flexibiliteit, compatibiliteit en gevolgen voor overzichtelijkheid en bewerkelijkheid 
In de praktijk zijn niet alle leermiddelen goed te integreren binnen het platform waar de school voor 
heeft gekozen. Daardoor moeten leerlingen inloggen bij verschillende systemen en verliezen daardoor 
het overzicht op de leermiddelen (OCW, 2021a; Klein et al., 2020). Ook zijn open en gesloten 
leermiddelen vaak niet te combineren binnen het platform. Auteurs wijzen hierbij naar het ontbreken 
van (handhaving op) open standaarden (zie H4) die scholen verhinderen ook om gemakkelijk over te 
stappen naar een andere aanbieder.
