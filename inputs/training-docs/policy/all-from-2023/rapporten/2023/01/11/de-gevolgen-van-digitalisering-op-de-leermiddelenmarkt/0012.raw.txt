12 Oberon 
uitgeverij de standaard voor de prijs en de kwaliteit en volgt de rest. Daarnaast zijn in het po slechts 
twee leveranciers actief: Heutink en de Rolf groep. Hierdoor ontstaat een impasse waarin niet agressief 
geconcurreerd wordt op de prijs, de grootste leverancier wil geen monopoliepositie bemachtigen 
vanwege publicitaire en mededingingsproblemen en de kleinste wil niet door het verschil in schaal ten 
ondergaan in een prijzenoorlog (Bisschop et al., 2016). De consolidatieslagen die we beschreven in 
hoofdstuk 2 zorgen dat deze problemen over de jaren zijn versterkt. 
  
De grootte van de vraag is voor uitgeverijen en distributeurs transparant, maar de opbouw van de 
prijzen voor scholen niet (Bisschop et al., 2021). Het bedrag per leerling dat instellingen in het vo krijgen 
om leermiddelen mee te kopen is sinds de invoering van de Wet gratis schoolboeken algemeen bekend. 
In het po is de post voor leermaterialen in de bekostiging weliswaar ontschot, maar scholen houden dit 
bedrag als richtlijn aan (Bisschop et al., 2016). Deze kennis zorgt ervoor dat distributeurs en uitgeverijen 
hun prijzen op deze budgetten richten en dat het scholen niet lukt om hieronder te blijven. 
 
Moeilijkheden om toe te treden beperken concurrentie 
Voor nieuwkomers bestaan een aantal drempels om de markt te betreden en de concurrentie met de 
huidige partijen aan te gaan. Zo hebben de huidige partijen veel data ter beschikking waarmee zij hun 
producten continu kunnen blijven verbeteren en aanpassen aan de gebruiker (OCW, 2021a). Daarnaast 
kunnen de grotere partijen door schaalvoordelen makkelijk een concurrerende prijs bieden (Bisschop et 
al., 2016). Zoals eerder besproken is prijs een belangrijker aspect waarop geconcurreerd wordt dan 
kwaliteit. Tot slot is door consolidatieslagen vaak sprake van koppelverkoop van digitale toepassingen, 
zoals administratiesystemen met leerlingvolgsystemen (Bisschop et al., 2016; Imandt et al., 2016). Door 
niet mee te werken aan het maken van uitgever-overstijgende platforms zijn nieuwe methoden niet 
automatisch compatibel met andere middelen die een school inkoopt. Daarnaast kan het switchen van 
een lesmethode daardoor ook implicaties hebben voor andere services die een school gebruikt. 
Wisselen wordt daardoor minder aantrekkelijk. Al met al, het wordt moeilijker voor een nieuwkomer om 
mee te doen in de markt.  
 
Devices en platformkosten 
Buiten de bekostiging van het onderwijs vallen de devices die scholen nodig hebben om leerlingen het 
digitale lesmateriaal te laten gebruiken. Scholen voelen zich bezwaard om ouders te vragen een device 
aan te schaffen, maar de aanschaf door de school zelf voor alle leerlingen is vaak niet financieel haalbaar 
(Suijkerbuijk & Bokdam, 2019). Vaak maken scholen afspraken met bedrijven waardoor ouders voordelig 
een device kunnen aanschaffen (een grote speler is The Rent Company). Scholen verschillen sterk in de 
eisen die ze aan een device stellen die ouders dienen aan te schaffen. Scholen die eisen stellen hebben 
hiervoor verschillende redenen. Het kan bijvoorbeeld voor scholen moeilijk zijn om met grote diversiteit 
aan type devices om te gaan, daarnaast is er een risico dat een device incompatibel is met de gebruikte 
leermaterialen (OECD, 2020). De situatie kan hierdoor ontstaan dat ouders wordt gevraagd een bepaald 
type device aan te schaffen dat zij niet kunnen betalen, zonder dat er afdoende mogelijkheid is om voor 
een goedkoper alternatief te kiezen. De omvang van dit probleem is moeilijk te omschrijven. Scholen 
geven aan dat het om enkelingen gaat waarvoor altijd een maatwerkoplossing geboden kan worden 
(bijvoorbeeld door financiering door de school, of extern via stichting Leergeld), stakeholders als Ouders 
& Onderwijs trekken deze conclusie in twijfel (Berg et al., 2021). De huidige situatie leidt zodoende tot 
een aantal vragen: Wie bepaalt wat redelijke minimumeisen zijn voor een device en wie moet de kosten 
voor de aanschaf dan dragen? De achterliggende vraag is: Hoe kan het onderwijs voor iedereen 
betaalbaar blijven, ook nu devices niet meer uit de klas zijn weg te denken (Bisschop et al., 2021; OECD, 
2020).
