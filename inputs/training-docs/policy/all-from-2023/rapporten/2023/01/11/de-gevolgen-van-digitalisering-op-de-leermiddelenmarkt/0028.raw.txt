28 Oberon 
Bijlage 1 Definities 
 
We geven een aantal definities om het onderzoek af te bakenen. 
 
Devices 
We volgen de definitie die in de evaluatie van de wet gratis schoolboeken wordt gebruikt (Bisschop et 
al., 2021). De device is een draagbaar apparaat waarmee een leerling digitaal lesmateriaal en 
leermiddelen kan gebruiken. Voorbeelden zijn laptops en tablets. Vaste computers zijn geen device 
omdat deze niet draagbaar zijn. Smartphones vallen ook buiten deze definitie, omdat een deel van het 
digitale lesmateriaal niet toegankelijk is op een smartphone. 
 
Leermiddelen 
We volgen hier grotendeels de definitie van Janssen en Casteren (2021). Leermiddelen zijn alle middelen 
die door leerlingen of docenten wordt gebruikt ten behoeve van het onderwijs of het leerproces. Onder 
leermiddelen vallen naast materialen waarmee leerstof wordt overgedragen (zie leermaterialen), 
administratiesoftware en platforms (bijv. ELO’s), etc. Binnen deze brede definitie van Janssen en 
Casteren vallen ook apparaten (computers, devices, smartphones, smartboards) en verbruiksmiddelen 
(pennen en schriften, digitale varianten als MS Word en Powerpoint). Wanneer wij het hebben over 
leermiddelen, bedoelen we deze zaken niet. We vermelden het expliciet wanneer het over bijvoorbeeld 
devices gaat. 
 
Leermaterialen 
Een deel van de leermiddelen kan geclassificeerd worden als leermateriaal. Leermaterialen bevatten 
leerstof of leerinhoud (content) in een bepaalde vorm (Janssen & Casteren, 2021). Dit kan een leerboek 
zijn, maar ook een afbeelding, een informatief filmpje, een geluidsfragment of bijvoorbeeld 
oefensoftware zijn.  
 
Lesmateriaal 
We volgen de definitie die in de evaluatie van de wet gratis schoolboeken wordt gebruikt (Bisschop et 
al., 2021). Lesmaterialen zijn een deelverzameling van leermaterialen die gebruikt worden voor 
informatieoverdracht in onderwijsleersituaties (‘in de les’). Het gebruik ervan voor een specifiek leerjaar 
is door het bevoegd gezag voorgeschreven.  
 
Lesmethode 
Een methode is de door een uitgeverij ontwikkelde/geregisseerde content voor een vak. Een methode 
kan uit verschillende onderdelen bestaan, zoals een leerboek, werkboek, oefen- en toetsmateriaal. 
Methoden kunnen digitaal, folio of in een mix van digitaal en folio door een uitgever worden 
aangeboden. 
 
Digitaal leermiddel/leermateriaal/lesmateriaal 
Een middel of materiaal is digitaal wanneer de bron binair numeriek is. Toegang tot een digitale bron 
wordt verkregen met bijvoorbeeld een computer, smartphone of device.
