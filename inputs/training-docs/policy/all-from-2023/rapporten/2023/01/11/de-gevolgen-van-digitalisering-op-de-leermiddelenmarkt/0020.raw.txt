20 Oberon 
4.2 Bevorderen van open standaarden en interoperabiliteit 
 
De platforms die in het onderwijs worden gebruikt, beperken de flexibiliteit van het inzetten van 
lesmaterialen (zie H3). Om deze flexibiliteit te bevorderen, wordt gepleit voor open standaarden en 
interoperabiliteit.   
 
Zo stelt de Onderwijsraad (2017) dat technische aspecten van leermiddelen collectief (volgens open 
standaarden) worden vormgegeven, zodat niet iedere uitgever/ontwikkelaar dit voor zijn/haar eigen 
product hoeft te doen. Het Rathenau Instituut (Karstens & Kool, 2022) bepleit modulariteit van de 
digitale infrastructuur waarbij diversiteit en interoperabiliteit leidende voorwaarden zijn. Het Ministerie 
van OCW pleit samen met de sectorraden voor po, vo en mbo, en enkele brancheorganisaties voor een 
systeem van open standaarden in de vorm van een publiek-privaat afsprakenstelsel. Dit sluit ook aan bij 
11
het openstandaardenbeleid van de Nederlandse overheid . 
 
Partijen concluderen dat bestaande afspraken over standaardisering (binnen Edu-K) onvoldoende 
concreet zijn, versnipperd, onvoldoende in onderlinge samenhang zijn opgesteld en onvoldoende 
afdwingbaar zijn (OCW, 2021a). Dit vereist een publiek-private governance (OCW, 2021a) (zie volgende 
paragraaf). 
 
Eerdere ervaringen met vakcommunities laten zien dat een gemeenschappelijk curriculum bevorderlijk 
is; hierdoor is er ook daadwerkelijk behoefte aan door anderen gedeeld materiaal. Bij de vakcommunity 
hbo-verpleegkunde speelde verder dat er een hiaat in het leermateriaal was door nieuwe 
opleidingseisen, waardoor er nog geen commercieel ontwikkeld leermateriaal was en alle opleidingen 
dezelfde behoefte deelden (Janssen & Van Casteren, 2021). In het universitair onderwijs in Hamburg is 
met de Hamburg Open Online Universität (HOOU) gestart met het realiseren van een open source 
platform voor leermateriaal. Dit portal bevat daarnaast een ‘marktplaats’ waar wetenschappers, 
docenten, studenten, burgers en het bedrijfsleven elkaar kunnen ontmoeten om HOOU-applicaties te 
bespreken en deze (verder) te ontwikkelen (Janssen & Van Casteren, 2021). In de portal kunnen 
gebruikers direct doorklikken naar het leeraanbod die door de universiteiten op hun eigen infrastructuur 
ter beschikking wordt gesteld en ook door hen beheerd en gecontroleerd. Leermaterialen die op het 
platform zelf zijn ontwikkeld, worden opgeslagen in een centrale bibliotheek (repository) en zijn daar vrij 
toegankelijk. Alle content in deze opslagplaats kan direct worden geïntegreerd in learning management 
systems en andere websites, zodat de leermaterialen ook kunnen worden gebruikt in het leeraanbod 
van de afzonderlijke universiteiten (Janssen & Van Casteren, 2021). 
 
Estland is een goed voorbeeld van een land waar de overheid al lange tijd actief digitalisering stimuleert 
en reguleert (OECD, 2020). Innovatie ontstaat daar vanuit een duidelijke visie en sturing vanuit de 
overheid, waarbij bij de uitwerking en implementatie intensief wordt samengewerkt tussen het 
onderwijs en het bedrijfsleven (Goede, 2019). De missie van e-Estonia, de overkoepelende term voor 
het innovatieprogramma, is allerlei overheidstaken te digitaliseren. Daarbij is onderwijs cruciaal geweest 
om alle vernieuwingen met succes door te kunnen voeren. Terwijl alle scholen van computers en een 
infrastructuur met goed internet werden voorzien, werd ook ingezet op het bijscholen van alle burgers 
in digitale vaardigheden, zodat iedereen mee kon doen met de digitale maatschappij. In een (veel) later 
stadium zijn uit deze ‘innovatie impuls’ andere platforms als eKool (een managementsysteem voor 
scholen, leerlingen en ouders), Stuudium (Suite van apps voor scholen, voor onder andere 
 
11
  https://www.digitaleoverheid.nl/overzicht-van-alle-onderwerpen/standaardisatie-en-architectuur/open-standaarden/
