14 Oberon 
Knelpunten in het aanbod 
In het businessmodel van uitgeverijen en distributeurs kunnen scholen hogere kortingen krijgen 
wanneer zij voor meer leerlingen, meerdere producten voor een langere periode afnemen. Omdat het 
prijscriterium bij aanbestedingen vaak doorslaggevend is (Behrens et al., 2017; 2020), en 
scholen/bestuurders ook vaak geen eisen stellen aan de contractuele voorwaarden (Kennisnet & SLO, 
2017), worden vaak inflexibele contracten opgesteld met een groot pakket leermaterialen voor alle 
leerlingen die een school eigenlijk niet nodig heeft (Kennisnet & SLO, 2017). Hoewel de prijs van het 
pakket ten opzichte van de inhoud voordelig is, is de school toch duurder uit (het pakket is omvangrijker 
dan wat de school nodig heeft, en daar betaalt de school ook voor). Het is moeilijk aanpassingen te 
maken in een dergelijk pakket als de behoeften van leerlingen en docenten veranderen. Er is ook weinig 
ruimte voor aanpassingen omdat er minder budget voor is. 
Het is daarnaast opvallend dat van der Vegt et al. (2018) beschrijven dat uitgevers vinden dat 8-10 jaar 
met van een distributeur gehuurde boeken werken innovatie remt, en dat Bisschop et al. (2021) 
beschrijven dat scholen vaak contractueel tussen de 4 en 6 jaar aan een digitale methode van een 
uitgever vastzitten en een boete krijgen als zij voor deze termijn van methode wisselen. Hoewel een LiFo 
in wezen een flexibele licentie voor een leerjaar is (de doorlooptijd voor een leerwerkboek), worden dus 
toch vaak langetermijncontracten afgesloten. 
 
Verder blijkt dat een overstap naar een LiFo-pakket niet altijd wordt ervaren als een vrijwillige keuze 
voor een school. Uitgeverijen bieden vaak geen folio alternatief meer aan (Van der Vegt et al., 2018). 
Scholen moeten dus voor een relatief duur LiFo-pakket kiezen om van een methode gebruik te kunnen 
maken. Dit drukt op de budgetten die scholen hebben voor leermaterialen, waardoor de keuzevrijheid 
van docenten voor een methode wordt beperkt. 
 
Hoewel er steeds meer aandacht is voor het ontwikkelen van platforms, kunnen systemen van 
verschillende aanbieders niet altijd goed data met elkaar uitwisselen (Kennisnet & SLO, 2017). Wanneer 
een school wil wisselen van methode kan dit betekenen dat de digitale methode niet direct goed werkt 
of dat data van de oude methode niet makkelijk geïmporteerd kan worden naar een nieuwe methode.  
Wisselen kost daardoor veel moeite. Voor uitgevers is de flexibiliteit en modulariteit die scholen vragen 
niet altijd een prioriteit. Zo benoemt Malmberg in van der Vegt et al. (2018) dat de methodes die ze 
aanbieden een logische opbouw hebben: ‘Het komt de kwaliteit niet ten goede als scholen delen van de 
methode gaan combineren met ander materialen’. Het zal moeten blijken hoe bereid uitgeverijen zijn 
om hun methodes flexibel en modulair aan te gaan bieden. Met de opkomst van het LiFo-model lijken 
uitgeverijen vooral modulariteit en flexibiliteit te willen bieden binnen hun eigen methode. Het wordt 
voor docenten namelijk wel mogelijk om binnen de methode materiaal van verschillende leerjaren en 
onderwijsniveaus aan leerlingen aan te bieden.  
 
Zoals in paragraaf 2.2 besproken, is er ook sprake van verregaande specialisatie van uitgeverijen op 
vakgebieden. Hierdoor is er soms maar één methode beschikbaar voor een vak of opleiding en is er dus 
niet altijd wat te kiezen voor scholen. 
 
Het gevolg van al deze knelpunten aan de vraag en aanbodkant is dat docenten niet goed in staat zijn 
een keuze te maken voor ander materiaal dan het materiaal dat reeds gebruikt wordt. Docenten voelen 
zich daardoor opgesloten (Kennisnet & SLO, 2017).
