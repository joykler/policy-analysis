24 Oberon 
Google overeenstemming bereikt over maatregelen die Google moet nemen om de privacy risico’s van 
hun producten weg te nemen (SIVON, 2022). De invloed die SIVON op deze wijze kan uitoefenen op 
techbedrijven is internationaal uniek en de impact ervan is groot. In Denemarken is het onderzoek van 
SIVON door de toezichthouder gegevensbescherming aangehaald om een verbod op Google-producten 
14
te onderbouwen . 
Er is er ook een nadelig neveneffect van vraagbundeling van SIVON. De eisen en criteria die bij 
aanbestedingen worden geformuleerd zijn soms zo gedetailleerd, dat dit de drempel verhoogt voor 
kleinere partijen om zich in te schrijven (Bisschop et al., 2021). Kleine gespecialiseerde uitgeverijen 
kunnen niet effectief concurreren met de grote spelers en krijgen zo geen voet tussen de deur. Er kan 
zodoende verschraling van het aanbod optreden. SIVON herkent dit en zoekt naar aanbestedingswijzen 
waarin de vraagkant optreedt als sterke partij, zonder dat dit ten koste gaat van de pluriformiteit van 
het aanbod. 
 
In landen zoals de VS wordt al langer ingezet op bundeling van de inkoopmacht om de marktmacht aan 
de aanbodzijde te beperken (Janssen & Casteren, 2021). De aanleiding om samen te werken en te 
coördineren zijn zorgen over stijgende prijzen en de kwaliteit en beschikbaarheid van digitale 
leermaterialen. In de staat Ohio worden via OhioLINK licenties bij uitgeverijen voor het gebruik van de 
content op consortiumniveau verworven. Deze licenties gaan niet over individuele titels of de vorm 
waarin deze worden aangeboden en ook niet over individuele onderwijsinstellingen, maar gelden voor 
al het materiaal voor alle leden van het consortium. Door de massaliteit van de vraag en te kiezen voor 
lange contracten heeft OhioLINK gunstige prijsafspraken kunnen maken met alle grote uitgeverijen, 
waardoor voor deelnemende instellingen de prijzen voor e-books laag en vrij stabiel zijn. 
 
In andere landen wordt de inkoopmacht bij de vraagzijde vergroot door de ontwikkelingen en 
verspreiding van gratis en open onderwijsmaterialen te stimuleren (Janssen & Casteren, 2021). De 
ontwikkelmacht van leermaterialen wordt daarbij – bijvoorbeeld in Noorwegen – in handen van 
instellingen en docententeams gelegd en vaak gefinancierd door de overheid. Uitgeverijen en andere 
partijen leveren in opdracht van onderwijsinstellingen content aan dat bij het onderwijs past. Of 
docenten(teams) ontwikkelen met behulp van overheidssteun zelf content – zoals in Hamburg – in 
plaats van dat het onderwijs wordt aangepast aan de beschikbare leermaterialen.  
Het succes van deze voorbeelden is mede af te meten aan het grote en gegroeide gebruik van de 
beschikbare leermaterialen, de vaak enorme uitbreiding van de beschikbare leermaterialen en de 
gedaalde kosten voor leermaterialen voor instellingen. Voor studenten is het gebruik van de 
leermaterialen in een aantal gevallen zelfs gratis. 
 
  
 
14
  Zie bijvoorbeeld https://www.not-online.nl/artikel/ban-dreigt-op-google-in-deens-onderwijs/.
