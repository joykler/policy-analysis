heeft om vast te stellen dat niet alleen wordt voldaan aan de eisen van artikel 6 EVRM, maar ook 
aan de Nederlandse regels omtrent strafvordering zodat bewijs dat op basis van een 
rechtshulpverzoek in het buitenland is verkregen toelaatbaar is in het strafproces in Nederland.  
De essentie van een rechtshulpverdrag is dat het mogelijk maakt dat de verzoekende staat de 
aangezochte staat vraagt om zijn strafprocesrechtelijke bevoegdheden te benutten ten behoeve 
van een strafrechtelijk onderzoek in de verzoekende staat. Het uitgangspunt daarbij is dat het 
recht van de aangezochte staat van toepassing is op de uitoefening van die bevoegdheden. Zou, 
zoals de leden van de D66-fractie op basis van het arrest van de Hoge Raad van 4 november 1986 
(NJ 1987, 812) kennelijk van oordeel zijn, ook Nederlands strafprocesrecht van toepassing zijn op 
de wijze waarop de aangezochte staat zijn bevoegdheden uitoefent, dan zou het effect daarvan 
zijn dat overheidsfunctionarissen van een vreemde staat aan Nederlands recht onderworpen zijn. 
Dit kan internationaalrechtelijk vanwege de onderlinge gelijkheid van soevereine staten niet 
worden aanvaard. Het voorliggende verdrag is dan ook tot stand gekomen op basis van 
onderhandelingen waarin is geïnventariseerd over welke bevoegdheden de partijen beschikken, en 
welke voorzieningen getroffen moeten worden in de gevallen waarin sprake was van verschillen 
tussen de rechtsstelsels.  
Het EVRM speelt waar het gaat om rechtshulpverzoeken aan twee kanten een rol. In het geval van 
een Nederlands of Caribisch rechtshulpverzoek aan de Verenigde Arabische Emiraten vindt in 
Nederland of op een van de eilanden onderzoek plaats dat kan leiden tot een strafzaak in een van 
de landen van het Koninkrijk. In het geval van een rechtshulpverzoek van de Verenigde Arabische 
Emiraten gericht aan een van de landen van het Koninkrijk vindt in de Verenigde Arabische 
Emiraten onderzoek plaats dat kan leiden tot een strafzaak in de Emiraten.  
Waar het gaat om een verzoek uitgaande van een van de landen van het Koninkrijk zal altijd 
moeten worden afgewogen wat het concrete belang is bij het uitvoeren van het verzoek en welke 
eventuele risico’s van schending van de fundamentele recchten daarmee gepaard zouden kunnen 
gaan. In het geval van een op feiten en omstandigheden gegrond vermoeden dat de uitvoering 
van het verzoek zou leiden tot een flagrante schending van de fundamentele rechten van de 
betrokken persoon zal geen rechtshulpverzoek moeten worden gedaan. Het in dit verband voor 
Nederland geldende toetsingskader is neergelegd in het Protocol Samenwerking bij Internationale 
Rechtshulp (Kamerstukken II 2019/20, 31753, nr. 191). Wanneer een rechtshulpverzoek is 
gedaan en uitgevoerd, is het uiteindelijk aan de rechter om te beoordelen of het met 
gebruikmaking van een rechtshulpverzoek verkregen bewijs toelaatbaar is in het licht van de 
eerbiediging van de fundamentele rechten gegarandeerd door het EVRM. In het door deze leden 
aangehaalde arrest heeft de Hoge Raad bevestigd dat de rechter in de context van een Nederlands 
strafrechtelijk onderzoek een oordeel toekomt over de aanvaardbaarheid van een door de 
buitenlandse autoriteiten uitgevoerde onderzoekshandeling. Dat ligt naar het oordeel van de 
regering in de context van dit verdrag niet anders.  
Waar het gaat om een verzoek uitgaaande van de Verenigde Arabische Emiraten aan een van de 
landen van het Koninkrijk geldt dat afgwogen moet worden of aan het verzoek gevolg kan worden 
gegeven zonder dat wordt meegewerkt aan een schending van de fundamentele rechten. Artikel 
5.1.5, derde lid, van het Wetboek van Strafvordering schrijft daarom voor dat aan een 
rechtshulpverzoek geen gevolg wordt gegeven indien een op feiten en omstandigheden gebaseerd 
gegrond vermoeden bestaat dat inwilliging van het verzoek zou leiden tot flagrante schending van 
de fundamentele rechten van de betrokken persoon, zoals die worden gewaarborgd door het 
EVRM. In een voorkomend geval kan aan een rechtshulpverzoek wel gevolg worden gegeven door 
voorwaarden en garanties te verbinden aan de uitvoering ervan. Door het stellen van dergelijke 
voorwaarden en het vragen van garanties kan een dreigende flagrante schending van 
fundamentele rechten kunnen worden voorkomen. Waar het gaat om de doodstraf en lijfstraffen, 
die in de Verenigde Arabische Emiraten niet zijn afgeschaft, is in artikel 5, vierde lid, van het 
onderhavige verdrag een voorziening opgenomen.         
De leden van de CDA-fractie vragen in hoeverre afspraken zijn gemaakt, of in de toekomst 
gemaakt zullen worden, over het kunnen afpakken van crimineel vermogen als onderdeel van de 
opsporing en vervolging van criminelen.  
In artikel 15 van het verdrag is een regeling opgenomen met betrekking tot de doorzoeking, de 
bevriezing en inbeslagneming van documenten, materialen en voorwerpen met het oog op het
