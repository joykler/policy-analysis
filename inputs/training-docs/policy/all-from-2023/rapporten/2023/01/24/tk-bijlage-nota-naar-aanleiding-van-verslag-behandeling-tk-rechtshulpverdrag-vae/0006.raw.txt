toepassing van het strafrecht, en valt daarmee naar het in Nederland geldende recht onder de 
reikwijdte van richtlijn (EU) 2016/680 van het Europees Parlement en de Raad van 27 april 2016 
betreffende de bescherming van natuurlijke personen in verband met de verwerking van 
persoonsgegevens door bevoegde autoriteiten met het oog op de voorkoming, het onderzoek, de 
opsporing en de vervolging van strafbare feiten of de tenuitvoerlegging van straffen, en 
betreffende het vrije verkeer van die gegevens en tot intrekking van kaderbesluit 2008/977/JBZ 
van de Raad (PbEU 2016, L 119) (hierna: de richtlijn). Deze richtlijn is in Nederland 
geïmplementeerd in de Wet politiegegevens en in de Wet justitiële en strafvorderlijke gegevens. 
Het enkele feit dat de gegevens in een strafrechtelijke context worden verwerkt door bevoegde 
autoriteiten brengt op grond van de richtlijn en de Wet politiegegevens en de Wet justitiële en 
strafvorderlijke gegevens niet zonder meer met zich dat sprake is van verwerking van bijzondere 
persoonsgegevens. Daarvan is pas sprake als gegevens worden verwerkt die zijn genoemd in 
artikel 10 van richtlijn, zoals ras of etnische afkomst, politieke overtuiging, gezondheidsgegevens 
en dergelijke. De verwerking van bijzondere persoonsgegevens vindt ingevolge artikel 5 van de 
Wet politiegegevens slechts plaats wanneer dat onvermijdelijk is voor het doel van de verwerking, 
in aanvulling op de verwerking van andere politiegegevens.  
In het verdrag is geen afzonderlijke regeling getroffen voor de verwerking van bijzondere 
persoonsgegevens. Bijzondere persoonsgegevens worden mede begrepen onder “gegevens” in de 
zin van artikel 7 van het verdrag. Zoals hierboven reeds is aangegeven, geldt voor de Nederlandse 
bevoegde autoriteiten dat bij de toepassing van het verdrag slechts die bijzondere 
persoonsgegevens mogen worden verwerkt voor zover dat onvermijdelijk is. Dat zou aan de orde 
kunnen zijn bij de toepassing van artikel 5, eerste lid, onder c, van het verdrag, waar een 
dwingende weigeringsgrond is neergelegd voor de gevallen waarin ernstige redenen zijn om aan te 
nemen dat het rechtshulpverzoek dient voor discriminatoire vervolging. Verder is, zoals in de 
memorie van toelichting is beschreven, in de Verenigde Arabische Emiraten de 
gegevensbescherming niet op een met Nederland vergelijkbaar niveau. Recent heeft het land 
wetgeving vastgesteld voor de gegevensbescherming in de commerciële sector, maar een regeling 
voor de overheid en het strafrecht is er niet. Het is nog een open vraag of de Verenigde Arabische 
Emiraten overwegen daartoe over te gaan. Daarom is volstaan met een bepaling die enkele 
principes vastlegt die ook voor de Verenigde Arabische Emiraten uitvoerbaar zijn. In alle gevallen 
dienen de Nederlandse autoriteiten zich ervan te vergewissen welke aanvullende afspraken per 
doorgifte nodig zijn om aan het in Nederland geldende recht te voldoen. Daarnaast moet de 
regeling ook in Koninkrijksverband uitvoerbaar zijn. De richtlijn geldt immers alleen in Nederland. 
Voor het Caribische deel van het Koninkrijk gelden andere regels. De regels voor de Caribische 
landen vertonen bovendien op onderdelen onderlinge verschillen. Ook daarom verdient een 
eenvoudige regeling de voorkeur. Mede omdat voldoende duidelijk is dat het risico op het gebruik 
van gegevens ten behoeve van een discriminatoire vervolging is afgedekt, is de regering van 
oordeel dat de regeling adequaat is.  
II. Artikelsgewijze toelichting 
Artikel 7 
De leden van de VVD-fractie vragen welke gegevens op dit moment in het kader van een 
rechtsshulpverzoek al kunnen worden uitgewisseld met de Verenigde Arabische Emiraten en welke 
gegevens straks na goedkeuring van het verdrag kunnen worden uitgewisseld. Zij vragen of 
daaronder ook vluchtbewegingen en DNA-profielen kunnen vallen.   
De functie van artikel 7 is primair het bieden van een aantal minimale waarborgen die 
verdragspartijen in acht moeten nemen bij de doorgifte van persoonsgegevens. Die specifieke 
waarborgen zijn niet opgenomen in de multilaterale verdragen met rechtshulpbepalingen waar 
beide landen partij bij zijn. Het verdrag biedt in dit opzicht dus een uitbreiding van het 
beschermingsniveau. Artikel 7 regelt niet welke gegevens wel of niet kunnen worden doorgegeven. 
Het spreekt vanzelf dat gegevensdoorgifte moet voldoen aan de vereisten van noodzakelijkheid en 
proportionaliteit. De context is daarbij van doorslaggevend belang. Het is niet bij voorbaat uit te 
sluiten dat vluchtgegevens of DNA-profielen relevant kunnen zijn voor een opsporingsonderzoek.  
Zij kunnen daarom onderdeel zijn van een rechtshulpverzoek. Rechtshulpverzoeken moeten 
ingevolge artikel 18, vierde lid, onder c en e, van het verdrag gemotiveerd zijn, zodat inzicht in de 
context kan worden verkregen om op basis daarvan de proportionaliteit en noodzaak te kunnen
