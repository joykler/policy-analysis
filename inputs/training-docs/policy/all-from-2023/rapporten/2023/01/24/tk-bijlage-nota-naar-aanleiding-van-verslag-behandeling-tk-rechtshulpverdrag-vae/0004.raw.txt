opgenomen beschrijving van de onderlinge verantwoordelijkheden van het OM, het Ministerie van 
Justitie en Veiligheid, en de politie voor het Koninkrijk leidraad geweest bij de onderhandelingen.        
De leden van de D66-fractie wijzen op artikel 5, eerste lid, onder a en d, van het verdrag en 
hebben naar aanleiding van de op deze artikelonderdelen betrekking hebbende delen van de 
memorie van toelichting opgemerkt dat in de toepassing van deze artikelonderdelen tot 
uitdrukking komt dat de fundamentele rechtsbeginselen ook betrokken moeten worden bij de 
beoordeling van rechtshulpverzoeken. Deze leden wijzen erop dat bij de verlening van rechtshulp 
lang niet altijd een rechter is betrokken, maar dat de Minister van Justitie en Veiligheid terzake 
bevoegd is. Deze leden vragen welk afwegingskader de regering in dergelijke situaties toepast en 
of het niet wenselijker is om de bevoegdheid tot oordelen aan de rechter toe te kennen.   
Wat Nederland betreft geldt dat ongeacht of op grond van de artikelen 5.1.4 en 5.1.5 van het 
Wetboek van Strafvordering de beslissing op een verzoek om rechtshulp afkomstig uit het 
buitenland toekomt aan de officier van justitie dan wel de Minister van Justitie en Veiligheid, bij de 
toepassing van de weigeringsgronden, bedoeld in artikel 5.1.5, derde, vierde en vijfde lid, van het 
Wetboek van Strafvordering het in het meergenoemde Protocol Samenwerking bij Internationale 
Rechtshulp opgenomen toetsingskader beslissend is. In zijn algemeenheid geldt dat alle verlening 
van rechtshulp geschiedt door het openbaar ministerie of door de politie onder het gezag van het 
openbaar ministerie. De rol van het Ministerie van Justitie en Veiligheid is in de meeste gevallen 
beperkt tot een eerste toets van het ingekomen verzoek en tot het fungeren als centrale autoriteit 
die het verkeer met het buitenland onderhoudt. De rol van de Minister van Justitie en Veiligheid als 
beslissende autoriteit is beperkt tot enkele bijzondere beslissingen die vereisen dat de ministeriële 
verantwoordelijkheid volledig moet worden ingevuld. Dat is het geval bij de afwijzing van 
rechtshulpverzoeken waarbij vermoedelijk sprake is van discriminatoire vervolging en enige 
andere dwingende afwijzingsgronden. In geval van vervolging wegens politieke delicten geldt dat 
de Minister van Justitie en Veiligheid een machtiging moet verlenen waarvoor hij voorafgaand 
overleg moet plegen met de Minister van Buitenlandse Zaken. In de Caribische landen van het 
Koninkrijk geldt een vergelijkbare regeling krachtens het eenvormig Wetboek van Strafvordering 
voor Aruba, Curaçao en Sint Maarten. De rechter heeft een rol indien het verzoek om rechtshulp 
strekt tot de toepassing van bevoegdheden die krachtens Nederlands strafprocesrecht of het 
strafprocesrecht van de Caribische landen slechts kunnen worden uitgeoefend door of met 
machtiging van de rechter-commissaris. Aan de uitvoering van rechtshulp wordt in verband met de 
bescherming van het onderzoeksbelang doorgaans geen bekendheid gegeven. Veel verdragen, ook 
het ter goedkeuring voorliggende verdrag, kennen een vertrouwelijkheidsbepaling met het oog op 
dat belang. Verandering in dit stelsel van bevoegdheden en verantwoordelijkheden waarop de 
leden van de D66-fractie mogelijk doelen vergt wetswijziging die in elk geval de grenzen van het 
voorliggende voorstel van rijkswet te buiten gaat. Dit zou immers niet alleen aanpassing van het 
Wetboek van Strafvordering vergen, maar ook aanpassing van het strafprocesrecht in de Caribisch 
Nederland. Hoewel rechtshulp geen Koninkrijksonderwerp is ligt het wel voor de hand dat ook de 
Caribische landen aanpassing van hun recht moeten gaan overwegen. De regering ziet ook 
overigens geen dringende inhoudelijke redenen daartoe over te gaan.  
De leden van de D66-fractie merken op dat op grond van artikel 1 EVRM ook op het Koninkrijk de 
verplichting rust om te voorkomen dat als gevolg van een verzoek om rechtshulp een schending 
van fundamentele rechten plaatsvindt in het land van de aangezochte partij. Deze leden vragen 
welke waarborgen, buiten de verdragsbepalingen, de regering heeft om te verzekeren dat bij de 
uitvoering van een rechtshulpverzoek afkomstig van het Koninkrijk geen fundamentele  
mensenrechten worden geschonden en hoe de regering toeziet op de naleving van die 
waarborgen.  
De regering is het met de leden van de D66-fractie eens dat in artikel 1 van het EVRM de 
verplichting is opgenomen dat de bescherming van de door het EVRM gegarandeerde 
mensenrechten zich uitstrekt tot eenieder die ressorteert onder de rechtsmacht van het Koninkrijk. 
De wijze van uitvoering van een rechtshulpverzoek ingediend door het Koninkrijk vindt allereerst 
plaats volgens de op de desbetreffende bevoegdheid betrekking hebbende verdragsbepaling en de 
daarmee corresponderende strafprocesrechtelijke voorschriften van de Verenigde Arabische 
Emiraten. Omdat de resultaten van een rechtshulpverzoek in de verzoekende staat bruikbaar 
moeten zijn voor de bewijsvoering hebben aangezochte en verzoekende staat beide belang bij een 
zo goed mogelijke uitvoering van het verzoek. Dat betekent ook dat het Koninkrijk zelf 
4
