toekomst zal gebeuren. Voor Nederland en de Caribische delen van het Koninkrijk ligt dit anders. 
In zoverre is de verhouding tussen de verdragspartijen gecompliceerd. Wat Nederland betreft geldt 
dat artikel 7 van het verdrag een absoluut minimum aan garanties biedt. Per geval moet door het 
openbaar ministerie en door het Ministerie van Justitie en Veiligheid op basis van de Wet 
politiegegevens en de Wet justitiële en strafvorderlijke gegevens goed worden beoordeeld hoe aan 
die garanties in concreto inhoud wordt gegeven. In veel gevallen moeten afspraken die op het 
geval zijn toegesneden worden gemaakt. Functionarissen voor de gegevensbescherming van 
politie en openbaar ministerie en de Autoriteit persoonsgegevens oefenen toezicht uit op de 
naleving van die afspraken. Uiteindelijk kan een rechterlijk oordeel over de toelaatbaarheid van 
een doorgifte beslissend zijn. Artikel 7, zesde lid, van het verdrag verwijst naar die mogelijkheid.  
Artikel 17 
De leden van de VVD-fractie begrijpen dat het verdrag onder meer voorziet in een grondslag voor 
het uitwisselen van gegevens over bankrekeningen. Zij vragen of daar alleen identificerende 
persoonsgegevens onder worden verstaan of ook banksaldi en transactiegegevens. Daarnaast 
vragen deze leden hoe wordt omgegaaan met andere rekeningen die criminelen tegenwoordig 
gebruiken, zoals cryptowallets. Zij vragen of die rekeningen ook onder de gegevens vallen die op 
basis van een rechtshulpverzoek na de inwerkingtreding van dit verdrag kunnen worden 
uitgewisseld.  
Artikel 17 van het verdrag voorziet in de mogelijkheid om niet alleen identificerende gegevens met 
betrekking tot bankrekeningen te kunnen vragen, maar ook in een grondslag om informatie over 
de met de bankrekening verrichte transacties te kunnen vragen. Onder de gegevens met 
betrekking tot een bankrekening kan ook het saldo van de rekening worden begrepen. 
Cryptovaluta worden  doorgaans niet op een conventionele bankrekening aangehouden. Aangezien 
artikel 1, eerste lid, van het verdrag voorziet in de verplichting om rechtshulp op de ruimste wijze 
te verlenen en artikel 17, tweede lid, een algemene voorziening bevat om de wederpartij 
informatie te verlenen over de aanwezigheid van opbrengsten en hulpmiddelen van misdrijven is 
daarmee ook de mogelijkheid gegeven om informatie over het bestaan van opbrengsten en 
hulpmiddelen in de vorm van cryptowallets tot onderwerp van een rechtshulpverzoek te maken.  
De leden van de VVD-fractie vragen of het verdrag voldoende zekerheid biedt dat in zaken die zich 
daarvoor lenen met grote snelheid kan worden beslist op rechtshulpverzoeken. In dat kader 
menen deze leden dat het urgent is om snel over te gaan tot het uitwisselen van informatie om te 
voorkomen dat criminelen geld van bankrekeningen kunnen wegsluizen. Zij vragen of hier 
voldoende aandacht voor is geweest en of het verdrag een voldoende grondslag biedt voor 
spoedbevriezingen in de Verenigde Arabische Emiraten en in Nederland. Deze leden ontvangen 
hierop graag een reactie. 
Met het voorliggende verdrag wordt beoogd de samenwerking op strafrechtelijk gebied met de 
Verenigde Arabische Emiraten te intensiveren. Met de toename van het wederzijds vertrouwen dat 
uit de ondertekening van deze verdragen blijkt, is ook het vertrouwen gerechtvaardigd dat de 
afwikkeling van rechtshulpverzoeken in algemene zin sneller zal verlopen. Een bijzonder belang 
wordt door de verdragspartijen toegekend aan de bestrijding van de financieel-economische 
aspecten van grensoverschrijdende criminaliteit. Tijdens de onderhandelingen is dit belang, 
waarop de leden van de VVD-fractie terecht wijzen, nadrukkelijk aan de orde gekomen. Artikel 17, 
vierde lid, van het verdrag voorziet in een regeling voor een de toepassing van krachtens het 
nationale recht bestaande bestaande bevriezingsbevoegdheden. Als van de zijde van het 
Koninkrijk een verzoek wordt gedaan om bevriezing van een rekening, en er is spoed mee 
gemoeid, dan moet het rechtshulpverzoek een daarop toegesneden motivering bevatten, en moet 
het in de aangezochte staat zo goed mogelijk worden begeleid.  
De leden van de VVD-fractie vragen tenslotte of de regering voornemens is op korte termijn 
soortgelijke verdragen met andere golfstaten te sluiten zoals Saoedi-Arabië en Qatar. Zij vragen 
op welke termijn deze verdragen voor goedkeuring aan de Kamer kunnen worden voorgelegd.  
Er zijn geen voornemens om op korte termijn rechtshulpverdragen met andere Golfstaten te 
sluiten of om daarover onderhandelingen te openen. De opsporingsbelangen van het Koninkrijk en 
de algehele ontwikkeling van de al bestaande strafrechtelijke samenwerking met de Verenigde 
Arabische Emiraten rechtvaardigden de ondertekening van bilaterale rechtshulp- en 
8
