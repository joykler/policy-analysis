Los van de wenselijkheid van invoering op de BES van deze bepaling – die staat 
in deze verkenning niet ter discussie – is de vraag gerezen, in hoeverre het 
bepaalde bruikbaar is voor het voeren van voorkeursbeleid ten aanzien van 
geboren eilandinwoners, zoals door enkele gesprekspartners werd bepleit. Voor 
het beantwoorden van deze vraag is het van belang vast te stellen wanneer er 
sprake is van een minderheidsgroep (“wat is de referentie?”) en wat de 
reikwijdte is van de grond “ras”. Het gaat het kader van deze verkenning te 
buiten om hierover een oordeel te geven. De (rechts)praktijk zal over dit 
concrete vraagstuk nadere duidelijkheid moeten geven. 
 
Botsende grondrechten 
Inzake het discriminatieverbod bij de arbeid (artikel 5) is een aandachtspunt dat 
een instelling op godsdienstige of levensbeschouwelijke grondslag, een instelling 
van bijzonder onderwijs of een instelling op politieke grondslag, onderscheid mag 
maken ten aanzien van personen die voor haar werkzaam zijn op grond van 
godsdienst, levensovertuiging of politieke gezindheid. Dit geldt alleen voor zover 
deze kenmerken vanwege de aard van de betrokken specifieke beroepsactiviteit 
of de context waarin deze wordt uitgeoefend een wezenlijk, legitiem en 
gerechtvaardigd beroepsvereiste vormen. Bovendien mag het onderscheid niet 
verder gaan dan passend is, gelet op de houding van goede trouw en loyaliteit 
aan de grondslag van de instelling (lid 2). Onderscheid op grond van godsdienst, 
levensovertuiging of politieke gezindheid mag dus niet leiden tot discriminatie op 
grond van bijvoorbeeld seksuele gerichtheid. Dit brengt bijvoorbeeld mee dat 
homoseksuele leraren niet geweigerd mogen worden door bijzondere scholen. 
Vraag is hoe de spanning tussen grondrechten, zoals vrijheid van religie en 
onderwijs versus het discriminatieverbod, op de eilanden gaat uitpakken. De 
rechter toetst in Europees Nederland strikt. Er is geen aanleiding om te 
veronderstellen dat dit op de BES anders zou zijn. Dit geldt ook voor de andere 
uitzonderingsmogelijkheden in artikel 5; deze zijn geen vrijbrief om te 
discrimineren bij de arbeid. Dit geldt ook voor aanbieders van goederen en 
diensten, waarbij botsende grondrechten (bijvoorbeeld ten aanzien van 
leerlingen op een bijzondere school) op overeenkomstige wijze zijn uitgewerkt in 
artikel 7. 
 
Sociale bescherming 
Een pregnant aandachtspunt in de Awgb is artikel 7a, dat onderscheid op grond 
van ras verbiedt bij sociale bescherming, daaronder begrepen sociale zekerheid 
en sociale voordelen. Deze bepaling richt zich daarmee (mede) tot de overheid. 
Vraag is wat invoering van dit artikel zou betekenen voor het huidige 
onderscheid in sociale bescherming tussen het Europese en het Caribische deel 
van Nederland. Dit onderscheid is niet direct gebaseerd op een Awgb-grond (ras, 
10
nationaliteit etc.) maar op het insulaire karakter. Het is niet uit te sluiten dat de 
huidige verschillen in sociale bescherming indirect onderscheid op grond van ras 
zouden opleveren. In dat geval zal de overheid een objectieve rechtvaardiging 
 
10
 Caribisch Nederland kent een eigen sociaal zekerheidsstelsel (en een ander belasting- en premiestelsel) dat is 
toegesneden op de lokale context (art. 132a Grondwet jo art. 1, lid 1, Statuut).
