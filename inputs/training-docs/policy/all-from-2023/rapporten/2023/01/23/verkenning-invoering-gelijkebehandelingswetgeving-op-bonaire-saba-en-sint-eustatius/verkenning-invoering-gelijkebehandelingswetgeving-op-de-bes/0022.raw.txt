Hst. 3 Conclusies en aanbevelingen  
 
3.1 Wetgeving 
Uit de verkenning volgt dat er breed draagvlak is voor invoering van de Awgb, de 
Wgbh/cz, de Wgb m/v en de Wgbl. Deze wetten worden beschouwd als goed 
toepasbaar op de BES, mede doordat deze ruimte laten voor het betrekken van 
lokale feiten en omstandigheden. Met betrekking tot enkele onderdelen hebben 
de betrokken departementen aangegeven deze bij voorkeur niet ingevoerd te 
willen zien op de BES (zie 2.3). Het betreft het in de Wgbh/cz bepaalde inzake 
openbaar vervoer en het in de Wgb m/v bepaalde inzake toezicht. 
Wij bevelen met betrekking tot beide onderdelen aan wel over te gaan tot 
invoering en terzake geen BES-specifieke formulering in de betrokken wetten te 
hanteren. 
- Het feit, dat er momenteel op de BES geen openbaar vervoer in de vorm van 
trein, tram, bus en metro bestaat, betekent niet dat dit in de toekomst (in 
theorie) niet anders zou kunnen worden. Er is hoe dan ook geen bezwaar 
tegen invoering van wetsbepalingen die (nog) geen praktische betekenis 
hebben. De vanuit de BES naar voren gebrachte principiële redenen (“wij 
willen dezelfde rechten en plichten”) en wetgevingstechnische redenen 
(toekomstige wijzigingen van de betreffende wetten gelden automatisch ook 
voor de BES) achten wij steekhoudend. Daarnaast is op het moment dat de 
ontwikkeling de inrichting van openbaar vervoer mogelijk maakt, de gelijke 
behandeling direct geborgd door gelding van dezelfde regelgeving binnen 
geheel Nederland. 
- Het feit, dat de Arbeidsinspectie in Europees Nederland (om – begrijpelijke – 
redenen van inzet van schaarse capaciteit) geen prioriteit toekent aan 
toezicht op de naleving van de Wgb m/v, moet geen reden zijn voor het niet 
toekennen van deze taak aan de Arbeidsinspectie Caribisch Nederland. 
Veeleer ligt het in de rede dat deze Arbeidsinspectie en het College afspraken 
maken over inrichting van het toezicht (afstemming; wie doet wat). 
 
Concluderend zijn wij van mening dat het integraal invoeren van de 
gelijkebehandelingswetgeving de voorkeur verdient, waarbij geldt dat de 
invoering katalyserend kan werken voor de acceptatie van diversiteit en gelijke 
behandeling op de BES. Het verkleint de kloof tussen het Caribische en Europese 
deel van Nederland op een toekomstbestendige manier. Het gaat hier om 
grondrechten, die in Nederland in de volle breedte bescherming behoeven. 
 
3.2 Instituties 
Wetgeving helpt bij het zichtbaar en publiek maken van discriminatie en bij de 
bewustmaking van grondrechten, maar dat gaat niet vanzelf. Om rechten en 
plichten te kunnen effectueren, dient invoering van de wetgeving gepaard te 
gaan met de instelling en equipering van instituties: een anti-
discriminatievoorziening en een individuele oordelende functie (3.2.1). Hierbij is, 
gelet op aard en omvang van de BES-eilanden, van belang om te kijken wat daar 
22
