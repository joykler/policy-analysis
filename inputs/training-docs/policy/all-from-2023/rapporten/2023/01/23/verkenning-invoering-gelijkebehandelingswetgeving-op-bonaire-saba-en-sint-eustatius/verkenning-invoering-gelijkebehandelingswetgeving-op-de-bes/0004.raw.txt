Een andere vorm van onderhuidse, subtiele discriminatie raakt lhbti-ers. Er is 
een zekere mate van feitelijke acceptatie maar uiteindelijk komt het door het 
taboe toch neer op ‘don’t ask, don’t tell’. 
 
- Lokaal versus niet-lokaal 
Inwoners met een lokale achtergrond voelen zich ten opzichte van niet-lokale 
inwoners (met name Europees Nederlandse inwoners) ongelijk behandeld. 
Een voorbeeld hiervan speelt bij de politie en andere overheidswerkgevers. 
Lokale medewerkers van de politie met eenzelfde taak, rang en uniform 
krijgen substantieel minder betaald dan politiemensen die uit Europees 
Nederland worden uitgezonden. Dit wordt als discriminerend ervaren. Er 
wordt ook gepleit voor voorkeursbeleid voor Bonairianen (of mensen met een 
Caribische achtergrond). 
 
- Kwetsbaren 
Discriminatie en uitsluiting wordt ervaren door ouderen en mensen met een 
beperking, onder meer op het punt van fysieke, digitale en administratieve 
toegankelijkheid. Het vliegverkeer (‘de busdienst tussen de eilanden’) is zeer 
slecht toegankelijk voor mensen met een beperking en ondanks aandringen 
van belangenorganisaties is een oplossing nog niet operationeel. 
 
Migranten uit de regio blijken veel discriminatie en intimidatie te ervaren 
(bijvoorbeeld zwangerschapsdiscriminatie) maar vinden het lastig om zich uit 
te spreken vanwege hun kwetsbare positie in de samenleving (bijvoorbeeld 
tegenover hun werkgever). 
 
Armoede en het hebben van een bepaalde achtergrond, kan leiden tot pesten 
en intimidatie op school. 
 
Saba 
Onze gesprekspartners op Saba waren: Saba Cares, Island Council, politie, 
historicus dhr. A. Martin, Island Governor en Executive Council, Staff and 
Management Openbaar Lichaam Saba (OLS), Community Development, 
Body/Mind/Spirit en Saba Comprehensive School. Hieronder schetsen we enkele 
voorbeelden die onze gesprekspartners naar voren brachten over de aard van 
discriminatie op Saba: 
 
- Familie en sociale status 
De schaal van het eiland maakt dat iedereen elkaar nodig heeft; men kan zich 
geen uitval permitteren en pijnpunten worden tussen families onderling 
‘opgelost’. Dit leidt tot zwijgen en lastige bespreekbaarheid van problemen, 
waaronder discriminatie. 
 
Er is melding gemaakt van discriminatie of uitsluiting die voortkomt of in 
stand blijft vanwege de maatschappelijke structuur van Saba, waarbij 
bepaalde families of clans van oudsher invloedrijke posities innemen. Dit leek 
bij enkele gesprekspartners pregnanter gevoeld dan discriminatie op andere 
gronden die juist met de gelijkebehandelingswetgeving wordt bestreden.
