- Vermijden van bedrijfsrisico 
Er is ervaren discriminatie van gehandicapten op het punt van fysieke 
toegankelijkheid en omdat ze een risico vormen voor werkgevers in een 
kleine, kwetsbare economie.  
- Doorwerking van het slavernijverleden 
De gevolgen van het slavernijverleden werken door in het heden, onder 
andere in de huidige armoede en jeugdcriminaliteit, maar ook in de ambtelijk-
bestuurlijke verhoudingen binnen het openbaar lichaam en binnen het 
Koninkrijk. 
 
2.1.2 Invoering van de wetgeving  
De bestuurscolleges van de drie eilanden hebben bij brief van 10 mei 2022 
verzocht om zo snel mogelijke in- en uitvoering van de 
gelijkebehandelingswetten in het Caribische deel van Nederland. Gedurende het 
werkbezoek is de wetgeving (de Algemene wet gelijke behandeling (Awgb), de 
Wet gelijke behandeling op grond van handicap of chronische ziekte (Wgbh/cz), 
de Wet gelijke behandeling mannen en vrouwen (Wgb m/v) en de Wet gelijke 
behandeling op grond van leeftijd bij de arbeid (Wgbl) toegelicht en is geschetst 
hoe de discriminatieproblemen die op de eilanden ervaren worden, passen 
binnen de kaders van deze wetgeving. Op deze manier konden de 
gesprekspartners een goed beeld krijgen van de werking en meerwaarde van 
deze wetten. 
Hieronder volgt een weergave van de reacties van de gesprekspartners op de 
vraag welke aandachtspunten er zijn bij invoering van de 
gelijkebehandelingswetgeving. 
 
Bonaire 
Algemeen beeld op Bonaire 
Er kan in algemene zin geconcludeerd worden dat er bij de gesprekspartners op 
Bonaire brede steun bestaat voor integrale invoering van de 
gelijkebehandelingswetgeving. 
Vanuit de gesprekspartners werd zelfs nadrukkelijk naar voren gebracht dat de 
directe uitvoerbaarheid van alle aspecten van deze regelgeving in principe los 
moet worden gezien van de centrale vraag of de wetgeving moet worden 
ingevoerd. Ook als uitvoering van onderdelen van de 
gelijkebehandelingswetgeving nu niet logisch of nodig lijkt, is dat geen reden om 
deze wetgeving niet in te voeren. Op deze manier hoeft, zodra zich een nieuwe 
situatie op de openbare lichamen voordoet, niet opnieuw een wetgevingsproces 
opgestart te worden (zie onder meer de brief die Centraal Dialoog op 26 
november 2022 stuurde aan de Staatssecretaris van Koninkrijksrelaties en 
Digitalisering). Het feit, dat na 10-10-10 niet alle daarvoor in aanmerking 
komende wetgeving is ingevoerd, heeft sociaal-maatschappelijke achterstanden 
teweeg gebracht, bijvoorbeeld ten aanzien van toegankelijkheid van de 
bebouwde omgeving.
