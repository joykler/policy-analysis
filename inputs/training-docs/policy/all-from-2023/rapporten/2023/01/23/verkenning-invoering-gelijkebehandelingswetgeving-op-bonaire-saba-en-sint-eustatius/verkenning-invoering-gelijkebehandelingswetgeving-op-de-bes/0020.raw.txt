Openbaar vervoer 
Een aandachtspunt is het in de Wgbh/cz bepaalde over openbaar vervoer. De 
artikelen 7 en 8 bevatten definities van OV, voorschriften inzake reisinformatie 
en het verbod op onderscheid, dat is uitgewerkt in het Besluit toegankelijkheid 
van het OV dat voorziet in het vereiste van redelijke aanpassingen. Het bepaalde 
heeft betrekking op metro, bus, tram en trein, terwijl die vervoersvormen op de 
BES (nog) niet of niet langer voorkomen. Men maakt er primair – en 
noodgedwongen; er is immers geen andere wijze van vervoer mogelijk om vanaf 
een eiland te reizen, ook wanneer het essentieel of zelfs van levensbelang is – 
gebruik van luchtvaart en veerdiensten. Die vallen evenwel niet binnen de 
werkingssfeer van “openbaar vervoer” zoals in het Europese deel van Nederland 
bedoeld. Terzake geldt afzonderlijke (I&W-)regelgeving, die mede is afgeleid van 
internationale en EU-normen. Het bepaalde inzake openbaar vervoer lijkt dus 
niet goed bruikbaar op de BES. 
Het Rijk heeft geen wettelijk taak om openbaar vervoer in Caribisch NL mogelijk 
te maken. De wet- en regelgeving voor Europees NL gaat uit van een 
doorontwikkeld OV-systeem met verschillende modaliteiten, een infrastructuur die 
geen achterstanden vertoont, een hoge mate van digitalisering en ruime (o.a. 
digitale, gesproken) beschikbaarstelling van reisinformatie. 
Gedetailleerd voorschrijvende regelgeving op dit terrein is op dit moment niet 
noodzakelijk in de context van het Caribisch Nederland. Daarom rijst de vraag 
wat opportuun is: toepassing voor de BES beperken tot de kern (een verbod op 
onderscheid bij het reizen met het openbaar vervoer) of alle voorschriften voor 
bushaltes, informatiesystemen, afmetingen van de gangpaden etc. invoeren. De 
ministeries van I&W en VWS geven de voorkeur aan een BES-specifieke 
formulering. Vanuit de BES zelf bestaat – om principiële en wetgevingstechnische 
redenen – de voorkeur voor integrale invoering (zie 2.1.2). 
Voorts valt personenvervoer door de lucht en over water onder artikel 5b van de 
Wgbh/cz, dat (een verbod op onderscheid bij) het verlenen van toegang tot 
goederen en diensten behelst. Op dit moment wordt door de meest betrokken 
departementen gewerkt aan de vormgeving van (fysieke en digitale) 
toegankelijkheid van vervoer per vliegtuig en over water in een Amvb ter 
implementatie van de Europese toegankelijkheidsrichtlijn (nr. 2019/882). 
Wgb m/v 
De geboden, verboden en mogelijke uitzonderingen in de Wet gelijke 
behandeling mannen en vrouwen lijken goed toepasbaar op de BES, mede omdat 
delen ervan al gelden ingevolge het BW BES en specifieke BES regelgeving op 
het punt van loon en pensioenen. De wet, die onder meer bepalingen inzake 
gelijke beloning, functiewaardering, (aanvullende) pensioenvoorzieningen en de 
mogelijkheid van voorkeursbeleid voor vrouwen bevat, is gericht tot werkgevers, 
daaronder mede begrepen de overheid, en vrije beroepsbeoefenaren. Bij de 
toepassing verdient het toezicht op de naleving bijzondere aandacht.  
Ingevolge artikel 21 is dit in Europees Nederland opgedragen aan de 
Arbeidsinspectie (Inspectie SZW). Deze kan een onderzoek instellen (lid 1). 
Indien hieruit blijkt dat een onderscheid is of wordt gemaakt als bedoeld in deze 
wet wordt hiervan mededeling gedaan aan degene die het onderscheid heeft 
gemaakt (lid 2). Toezicht op de naleving van de Wgb m/v lijkt in Europees 
Nederland geen prioriteit te hebben. Weliswaar is arbeids(markt)discriminatie
