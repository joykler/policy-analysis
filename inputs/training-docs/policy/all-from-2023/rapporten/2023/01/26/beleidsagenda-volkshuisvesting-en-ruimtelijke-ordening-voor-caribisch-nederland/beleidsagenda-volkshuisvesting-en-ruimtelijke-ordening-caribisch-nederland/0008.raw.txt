Aanpak 
De basis wordt op orde gebracht door:
1. Het verzamelen en genereren van actuele basisgegevens 
2. Het opstellen, uitwerken en implementeren van wet- en regelgeving 
Het verzamelen en genereren van actuele basisgegevens
Het Centraal Bureau voor de Statistiek (CBS) zal in 2023 in kaart brengen welke statistische informatie 
beschikbaar is. Informatie die ontbreekt of verouderd is, zal worden aangevuld en geactualiseerd. 
Het verzamelen en genereren van informatie is gericht op: 
• Het voorbereiden en uitvoeren van een nulmeting (eerste helft 2023), om zicht te krijgen op de actuele 
woningvoorraad, het woningtekort, de gemiddelde huurprijs in de sociale en particuliere huursectoren, 
het aantal sociale en particuliere verhuurders en de woonquote; 
• Het uitvoeren van een woonbehoefte-onderzoek (tweede helft 2023), om in kaart te brengen welke 
behoeften inwoners en specifieke aandachtsgroepen hebben met betrekking tot type woningen, 
grootte van woningen en leefbaarheid (als input voor een eilandelijke woonvisie); 
• Het op orde brengen van de verhuurdersregistratie (sociaal en particulier).
Het CBS zal vervolgens jaarlijks een meting doen om zo een structureel beeld te krijgen van de 
woningmarkt in Caribisch Nederland. 
Het opstellen, uitwerken en implementeren van wet- en regelgeving 
Om betaalbare en passende huisvesting voor inwoners van Caribisch Nederland mogelijk te maken en 
om ruimtelijke ontwikkelingen een juiste plek te geven, is wet- en regelgeving nodig. 
Het gaat in ieder geval om de uitwerking van de Wet maatregelen huurwoningmarkt Caribisch 
Nederland (WMH/CN 2017) in eilandsverordeningen, waardoor
• Woningwaarderingstelsels worden ingesteld waarmee de huurprijs op basis van objectieve criteria kan 
worden berekend; 
• Een huurcompensatie kan worden ingesteld die ervoor zorgt dat meer huurders een huur betalen die 
past bij hun inkomen; 
• Huurcommissies worden ingesteld die huurders rechtsbescherming bieden. 
Het gaat ook om de uitwerking van de Wet grondslagen ruimtelijke ontwikkelingsplannen BES  
(Wgro/BES, 2012) door het Rijk en de Openbare Lichamen, waardoor er een ruimtelijk ontwikkelings-
programma voor Caribisch Nederland wordt opgesteld. Zie ook actielijn 4: Ruimtelijke koers uitzetten. 
Het ruimtelijk ontwikkelingsprogramma voor Caribisch Nederland met een kader voor toekomstige 
ruimtelijke ontwikkeling, dient te worden vertaald in specifieke eilandelijke ruimtelijke ontwikkelings-
plannen (bestemmingsplannen). Die vertaling kan worden gevoed door verschillende onderzoeken, 
evaluaties en beleidsvoornemens, die kunnen verschillen per eiland. 
Het gaat daarnaast om in eilandsverordeningen vastgelegd grondbeleid, waarin de uitgifte van percelen 
en erfpacht is vastgelegd en waarmee de uitvoering van ruimtelijk beleid sterk is gebaat. Voor alle drie 
eilanden van Caribisch Nederland geldt dat het ontbreekt aan grondbeleid. Het Openbaar Lichaam 
Bonaire (OLB) heeft in oktober 2022 een nota grondbeleid aangenomen. De Openbare Lichamen  
Sint Eustatius (OLE) en Saba (OLS) hebben dat nog niet gedaan.
In het kader van het grondbeleid dient op elk eiland aandacht te zijn voor (al dan niet bebouwde) 
weesgronden. Dit zijn percelen zonder duidelijke eigenaar of percelen die door de openbare lichamen 
soms tientallen jaren geleden in erfpacht zijn uitgegeven om daarop woningen te bouwen, maar die daar 
desondanks niet voor zijn benut. 
8 | Ministerie van Binnenlandse Z aken en Koninkrijksrelaties
