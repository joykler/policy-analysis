tekorten, dient de informatievoorziening over en de sturing op het beheer en onderhoud door Rijkswaterstaat 
te worden verbeterd. Door de doelmatigheid en doeltreffendheid van het beleid en de uitvoering beter in 
beeld te hebben moet worden voorkomen dat op termijn opnieuw een situatie ontstaat waarin de kwaliteit 
van het hoofdvaarwegennet onder druk komt te staan. 
8. Onderzoeken in hoeverre een beroep gedaan kan worden op (meer) Europese subsidies. 
De Nederlandse zeehavens en het achterliggende binnenvaartnetwerk zijn niet alleen van belang voor de 
welvaart in Nederland, ze dragen ook bij aan die van (West-)Europa. Het op peil houden van deze 
infrastructuur is daarom ook in het belang van andere lidstaten van de Europese Unie. We doen daarom de 
aanbeveling te onderzoeken in hoeverre er mogelijkheden bestaan meer subsidiegelden te aan te spreken voor 
de instandhouding en ontwikkeling van de zeehavens en het binnenvaartnetwerk. 
7.7. Verkenning van beleidsopties bij minder beschikbare 
middelen 
RPE-vraag 15. In het geval dat er significant minder middelen beschikbaar zijn (-/- circa 20% van de middelen 
op het (de) beleidsartikel(en)), welke beleidsopties zijn dan mogelijk? 
Voor het bepalen van de besparingsopgave is het begrote budget voor de periode 2022 – 2026 als basis 
genomen. Het totaal te besparen bedrag is berekend op € 1,15 miljard over een periode van 5 jaar oftwel 
gemiddeld € 230 miljoen per jaar. Mede op basis van een werksessie met vertegenwoordigers vanuit de sector 
en van overheden zijn twee mogelijke denkrichtingen uitgewerkt om deze besparing te realiseren. Aanvullend 
is ook gekeken naar de mogelijkheid om extra middelen te genereren. Deze extra middelen zouden ook het 
globale Rijksoverheidsbudget worden toegevoegd, niet aan de hier onderzochte budgetten. 
• Denkrichting 1 – Beleid zuiver toespitsen op infrastructuur en internationale afspraken: In deze 
denkrichting komen de subsidies, de beleidsopdrachten (waaronder onder andere de ondersteuning van 
de Topsector Logistiek) en de bijdrage aan Rijkswaterstaat voor beleidsondersteuning en advies te 
vervallen. Door fors te korten op middelen voor beleidsvorming wordt het moeilijker voor het Rijk om in 
samenwerking met de sector te werken aan maatschappelijke opgaven. 
• Denkrichting 2 – Ingrijpen op verkeersmanagement, beheer en onderhoud: In deze denkrichting wordt 
bespaard op het verkeersmanagement en het beheer en onderhoud van het hoofdvaarwegennetwerk. 
Deze denkrichting gaat lijnrecht in tegen de huidige situatie waarin juist wordt gezocht naar meer 
middelen voor de instandhouding van het netwerk. De gezochte besparing is echter onmogelijk haalbaar 
zonder op deze theoretische denkrichting in te zetten. Indien de denkrichting toch gevolgd zou worden, 
dient men rekening te houden met een sterk afnemende bereikbaarheid, veiligheid en 
concurrentiekracht van de maritieme sector, in het bijzonder de binnenvaartsector. 
Aanvulling – Extra inkomsten zoeken: Een mogelijkheid is het stopzetten van de fiscale regelingen voor 
zeevaart. Echter, het korte termijneffect van extra belastinginkomsten zal snel uithollen door het mogelijk 
wegtrekken van de Nederlandse vloot, wat naast een afname aan belastinginkomsten ten koste gaat van de 
Nederlandse maritieme sector, de werkgelegenheid en de zorgvuldig opgebouwde maritieme kennis. Een 
alternatief met minder (nadelige) impact is het aanspreken van extra Europese gelden, bijvoorbeeld via de 
Connection Europe Facility (CEF), voor de ontwikkeling en het beheer van de transportinfrastructuur.
