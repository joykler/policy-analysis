1
Het is niet mogelijk gebleken om op het niveau van het algemene beleidsdoel uit de Rijksbegroting een 
uitspraak te doen over de doeltreffendheid en doelmatigheid van het beleid. Het beleid bevat geen uitwerking 
van de algemene doelstelling in subdoelen (per domein of thema) met daaraan gekoppeld de beleidsinzet. We 
kunnen derhalve geen uitspraken doen of en in welke mate de doelen van het beleid zijn gerealiseerd. Wel 
kunnen we op basis van beschikbare kengetallen een beeld geven van ontwikkelingen binnen de drie domeinen 
in relatie tot de algemene doelstelling. De economische betekenis van zowel de zeevaartsector als de 
binnenvaartsector is afgenomen in de periode 2015 – 2020. De economische betekenis van de zeehavens is 
daarentegen juist toegenomen. Wat veiligheid betreft is het beeld wisselend. Op het Nederlandse deel van de 
Noordzee lijkt sprake van een stabiele trend, terwijl bij binnenvaart het aantal ongevallen en gewonden is 
toegenomen. Voor ‘nieuwe’ thema’s als duurzaamheid en digitalisering zijn geen kengetallen beschikbaar. 
Verder is gekeken wat op basis van (evaluatie)onderzoeken bekend is over de doeltreffendheid en 
doelmatigheid van beleidsinstrumenten. De ingezette instrumenten variëren van opdrachten en subsidies tot 
wet- en regelgeving en financiële bijdragen aan medeoverheden, Rijkswaterstaat en (inter)nationale 
organisaties. Daarbij valt op dat voor deze onderzoeksperiode minder evaluaties beschikbaar zijn dan in de 
vorige beleidsdoorlichting. Daarnaast dekken de onderzoeken niet de volledige beleidsinzet op de verschillende 
domeinen af. In alle gevallen ging het om kwalitatieve evaluaties, waardoor de uitkomsten in het beste geval 
indicatief zijn en geen causaal verband kon worden aangetoond. Wat de beleidsinstrumenten betreft die zijn 
geëvalueerd, kunnen we in meer algemene zin concluderen dat de meeste ervan als (waarschijnlijk) 
doeltreffend zijn beoordeeld. Over de gehele linie bestaat beperkt inzicht in de doelmatigheid van de 
beleidsinzet op het gebied van zeevaart, zeehavens en binnenvaart. Uitgaven en effecten zijn in de beschikbare 
onderzoeken niet tegen elkaar afgezet, veelal omdat geen (volledig) inzicht bestaat in de effecten van het 
beleid. Voor een aantal instrumenten is wel gekeken of de uitvoering doelmatig is ingevuld. Het oordeel was 
overwegend positief. 
De prestaties gerelateerd aan de bereikbaarheid van het hoofdvaarwegennet, waarmee verreweg de meeste 
uitgaven zijn gemoeid, zijn teruggelopen en zullen naar verwachting de komende jaren verder dalen. Dit is in 
belangrijke mate het gevolg van uitgesteld onderhoud en veroudering van objecten en installaties. Binnen het 
beleid is de afgelopen jaren structureel te weinig geld beschikbaar gesteld voor instandhouding. Daarnaast 
hebben inspanningen om de invulling van de (prestatie)sturing en informatievoorziening bij Rijkswaterstaat te 
verbeteren niet het gewenste resultaat opgeleverd. 
Aanbevelingen 
De beleidsdoorlichting resulteert in de volgende aanbevelingen:  
1. Expliciteren van het (veronderstelde) verband tussen beleidsdoelen en de beleidsinzet binnen het 
scheepvaart- en havenbeleid, zodat beter inzicht ontstaat in de (beoogde) doeltreffendheid en 
doelmatigheid van het beleid.  
2. Uitvoeren van overkoepelend evaluatieonderzoek naar clusterbrede thema’s en/of domeinen. 
3. Initiëren van een separate evaluatie naar het multimodale goederenvervoerbeleid.  
4. Bewaken dat nieuw ontwikkelde ambities, doelen en plannen resulteren in concrete acties en 
resultaten. Daarop monitoren en waar nodig bijsturen. 
5. Verbreden van het toepassingsgebied van fiscale regelingen en/of verbeteren van de kwaliteit van de 
dienstverlening in de zeevaartsector. 
6. Inhalen van uitgesteld onderhoud en toekomstbestendig maken van het hoofdvaarwegennetwerk. 
7. Versterken van de (prestatie)sturing en informatievoorziening tussen Rijkswaterstaat en IenW. 
8. Onderzoeken in hoeverre een beroep gedaan kan worden op (meer) Europese subsidies. 
 
1
 Het realiseren van een efficiënt, veilig en duurzaam goederenvervoersysteem, waarbinnen de internationale concurrentiekracht van de 
mainport en van de Nederlandse maritieme sector wordt versterkt. 
 
 
 
 
6
