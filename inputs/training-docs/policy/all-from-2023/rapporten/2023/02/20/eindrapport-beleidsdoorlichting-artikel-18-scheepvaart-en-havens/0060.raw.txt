6.2. Uitgangspunten 
De besparingsvariant in deze beleidsdoorlichting heeft betrekking op de beleidsgelden van artikel 18 van 
hoofdstuk XII en de aanverwante posten uit het Mobiliteitsfonds (voorheen: Infrastructuurfonds). Hierbij 
volgen we de Handreiking beleidsdoorlichtingen van het ministerie van Financiën, waarin de volgende 
uitgangspunten worden geformuleerd:  
• Beschrijf één of meerdere besparingsvarianten. 
• De grondslag bestaat uit 20% besparing op de som van alle uitgaven op de meest recente begroting. De 
totale besparing mag verdeeld worden over de betreffende jaren. 
• Een besparingsvariant mag bestaan uit één besparingsmaatregel, maar het is ook toegestaan om diverse 
besparingsmaatregelen te presenteren die samen optellen tot een totale besparing van 20%. 
Tot slot dient bij het ontwerpen van de besparingsvarianten geen rekening te worden gehouden met 
verplichtingen, maar dienen de mogelijk beperkende randvoorwaarden besproken te worden bij de 
consequenties en waardering van varianten. 
6.3. Besparingsopgave 
Zoals vermeld, schrijft de Handreiking beleidsdoorlichtingen voor dat de meest recente begroting ten grondslag 
ligt aan de besparing. Daarbij dienen zowel de budgetten voor artikel 18 van de Rijksbegroting als voor de 
aanverwante artikelen uit het Mobiliteitsfonds betrokken te worden. Concreet zijn volgende artikelen 
betrokken: 
• Beleidsartikel 18 – Scheepvaart en Havens 
• Mobiliteitsfonds artikel 15 Hoofdvaarwegennet 
• Mobiliteitsfonds artikel 17.06 Project Mainportontwikkeling Rotterdam 
Figuur 8 geeft de procentuele verdeling van de budgetten weer. Daaruit valt op te maken dat het merendeel 
van de middelen naar het beheer, onderhoud, ontwikkeling en exploitatie van het netwerk gaan. Slechts 2% 
van de beschikbare middelen wordt besteed aan beleidsopdrachten, subsidies en bijdragen aan 
agentschappen, medeoverheden en (inter-)nationale organisaties. 
Voor het bepalen van de besparingsopgave is de stand van de begroting 2022 van de meerjarenreeks uit de 
beleidsbegroting IenW en het Mobiliteitsfonds 2022 als basis genomen. Omdat de begroting over de jaren 
heen per post kan fluctueren (sommige jaren zijn er voor bepaalde posten zelfs geen uitgaven voorzien), 
baseren we de besparingsoefening op het totaalbudget voor de periode 2022 – 2026. In totaal komt dit neer op 
€ 5,74 miljard of gemiddeld € 1,15 miljard per jaar (tabel 21). Uitgaande van een besparing van 20% gaat de 
oefening dus op zoek naar een totale besparing van € 1,15 miljard over een periode van 5 jaar (of gemiddeld € 
230 miljoen per jaar).
