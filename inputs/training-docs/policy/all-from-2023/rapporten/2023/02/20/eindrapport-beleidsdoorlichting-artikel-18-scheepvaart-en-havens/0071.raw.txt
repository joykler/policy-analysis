7.3. Het beleidsterrein en de bijbehorende uitgaven 
RPE-vraag 5. Wat is de aard en samenhang van de ingezette instrumenten? 
De algemene doelstelling van het beleid rondom scheepvaart en havens is: ‘Het realiseren van een efficiënt, 
veilig en duurzaam goederenvervoersysteem, waarbinnen de internationale concurrentiekracht van de 
mainport en van de Nederlandse maritieme sector wordt versterkt.’ Bij de invulling van het algemene 
beleidsdoel zien we verschuivingen en accentverschillen ten opzichte van de vorige onderzoeksperiode (2007 – 
2014). Deze onderzoeksperiode kenmerkt zich door een meer integrale benadering van de maritieme cluster, 
waar voorheen sprake was van een meer sectorale benadering. Rond het begin van de onderzoeksperiode 
groeide het besef van toenemende samenhang en verknoping van de verschillende sectoren binnen de 
maritieme cluster, dat breder is dan alleen zeevaart, zeehavens en binnenvaart. Dit resulteerde in de 
Nederlandse Maritieme Strategie 2015-2025, een integraal strategiedocument met rijksbreed maritiem beleid. 
Inhoudelijk kan onderscheid gemaakt worden tussen ingezette instrumenten op beleidsthema’s die altijd al 
belangrijk waren en thema’s die in de onderzoeksperiode zijn opgekomen. Een belangrijk deel van de 
beleidsinzet was altijd al gericht op bereikbaarheid en het bevorderen van de concurrentiepositie van de 
Nederlandse maritieme cluster. Dit zijn nog steeds belangrijke beleidsthema’s. Onder andere verschillende 
fiscale regelingen en investeringen in havens en de aanleg en instandhouding van de vaarweginfrastructuur zijn 
bedoeld om hiervoor de randvoorwaarden te creëren. Ook deelname aan en beleidsbeïnvloeding via de 
verschillende internationale gremia draagt hieraan bij. Maritieme veiligheid neemt ook een belangrijke plek in 
binnen het beleid van de Rijksoverheid. Dit wordt onder andere ingevuld via toezicht en handhaving. Mede 
door een aantal incidenten op en rond de Nederlandse vaarwegen is aan het einde van de onderzoeksperiode 
extra aandacht in het beleid gekomen voor de veiligheid van de scheepvaart en het waken over de ruimtedruk 
op vaarroutes. 
Naast de ingezette instrumenten op deze ‘klassieke’ thema’s valt vooral de toegenomen aandacht binnen het 
beleid op voor duurzaamheid en digitalisering/automatisering op. Hiermee sluit het beleid aan op de 
belangrijke maatschappelijke thema’s van het moment (zie beantwoording RPE-vraag 3). De (maatschappelijke) 
urgentie op deze thema’s heeft zich vertaald in extra beleidsinzet. Zo liggen er afspraken met de maritieme 
cluster over gezamenlijke doelen en maatregelen voor de verduurzaming van de binnen- en zeevaart voor de 
komende jaren (Green Deal). De eerste tussenresultaten worden daarvan nu zichtbaar, bijvoorbeeld in de vorm 
van het uitbreiden van subsidieregelingen. Ook op het terrein van Smart Shipping, geautomatiseerd varen wil 
de overheid stappen zetten, bijvoorbeeld door belemmeringen voor innovatie in wet- en regelgeving weg te 
nemen, te voorzien in experimenteerruimte en het proces van goedkeuringen te versnellen. 
RPE-vraag 6. Met welke uitgaven gaat het beleid gepaard, inclusief kosten op andere terreinen of voor 
andere partijen? 
In de onderzochte periode 2015 – 2020 zijn de uitgaven op beleidsartikel 18 Scheepvaart en havens 
toegenomen met ongeveer 640%. De gerealiseerde uitgaven op het Infrastructuurfonds zijn toegenomen waar 
het artikel 15 Hoofdvaarwegennet betreft (+20%) en, ondanks twee piekjaren, afgenomen waar het artikel 
17.06 Project Mainportontwikkeling Rotterdam betreft (-20%).  
Uitgaven (x € 1.000) 2015 2016 2017 2018 2019 2020 
Art. 18 (IenW) 10.932 22.733 29.409 39.981 57.139 81.021 
Art. 15 (IF) 871.615 861.930 899.296 845.570 940.693 1.042.935 
Art. 17.06 (IF) 4.650 6.687 5.020 20.185 16.186 3.698 
Tabel 25. Gerealiseerde uitgaven op het gebied van scheepvaart en havens in de periode 2015 – 2020. 
 
 
 
 
71
