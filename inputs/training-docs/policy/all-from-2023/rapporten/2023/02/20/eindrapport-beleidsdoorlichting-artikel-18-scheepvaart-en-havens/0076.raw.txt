7.6. Verhogen van doelmatigheid en doeltreffendheid 
RPE-vraag 14: Welke maatregelen kunnen worden genomen om de doelmatigheid en doeltreffendheid 
verder te verhogen? 
Op basis van de in deze beleidsdoorlichting bestudeerde onderzoeken en daaropvolgende analyse doen we 
onderstaande aanbevelingen gericht op het verhogen van de doelmatigheid en doeltreffendheid van (delen 
van) het scheepvaart- en havenbeleid.  
1. Expliciteren van het (veronderstelde) verband tussen beleidsdoelen en de beleidsinzet binnen het 
scheepvaart- en havenbeleid, zodat beter inzicht ontstaat in de (beoogde) doeltreffendheid en 
doelmatigheid van het beleid.  
De vorige beleidsdoorlichting bevatte gerichte aanbevelingen waarmee beter inzicht zou moeten ontstaan in 
de relatie tussen de ingezette beleidsinstrumenten en de (beoogde en werkelijke) maatschappelijke effecten. 
Hierdoor zou de mate van doeltreffendheid en doelmatigheid van het beleid beter aan te tonen zijn. Onder 
andere werd aanbevolen om subdoelstellingen voor de verschillende deeldomeinen te formuleren en 
indicatoren toe te voegen die rechtstreeks zijn te relateren aan het gevoerde beleid. Ook werd aanbevolen om 
voor elk beleidsinstrument vooraf de beoogde resultaten (output) en verwachte maatschappelijke effecten 
(outcome) te formuleren. Er is geen zichtbare opvolging gegeven aan deze aanbevelingen. Mede hierdoor is 
het in deze beleidsdoorlichting niet mogelijk gebleken om op het niveau van het algemene beleidsdoel uit de 
Rijksbegroting een uitspraak te doen over de doeltreffendheid en doelmatigheid van het beleid. We 
benadrukken in deze beleidsdoorlichting nogmaals het belang van het leggen van het (veronderstelde) verband 
tussen de beleidsinzet en maatschappelijke effecten. Door het uitschrijven van de beleidslogica kan inzichtelijk 
worden gemaakt wat de verwachtingen zijn van een beleidsinstrument, wanneer sprake is van doeltreffend en 
doelmatig functioneren en hoe die aspecten worden gemeten. In feite herhalen we hiermee de aanbevelingen 
uit de vorige beleidsdoorlichting. Daarbij merken we nog wel op dat het niet altijd mogelijk (of zelfs wenselijk) 
is om effecten en resultaten kwantitatief te maken (bijvoorbeeld in de vorm van een indicator). In dat geval kan 
worden gekozen voor een kwalitatieve beschrijving. Die is misschien minder precies en toerekenbaar, het stelt 
wel in staat om (vooraf en achteraf) het goede gesprek te voeren over de (beoogde en gerealiseerde) 
resultaten en effecten van beleidsinstrumenten. De beleidslogica vormt de basis voor het op structurele wijze 
invulling kunnen geven aan evaluatieonderzoek. De volgende aanbeveling gaat hierop in. 
2. Uitvoeren van overkoepelend evaluatieonderzoek naar clusterbrede thema’s en/of domeinen. 
Het is van belang op structurele wijze onderzoek te doen naar het beleid en de beleidsinstrumenten.  
Dit levert nauwkeuriger inzicht op in de mate van doeltreffendheid en doelmatigheid, stelt het ministerie van 
IenW in staat te leren, (eerder) bij te sturen, verantwoording af te leggen en waar nodig nieuwe plannen te 
ontwikkelen en acties uit te voeren. Binnen de onderzochte periode is onderzoek gedaan naar (de 
doeltreffendheid en doelmatigheid) van individuele beleidsinstrumenten. Deze onderzoeken leveren relevante 
inzichten op, maar bieden geen overkoepelend beeld van hoe het beleid in bredere zin functioneert. Ten tijde 
van de vorige beleidsdoorlichting was bijvoorbeeld onderzoek beschikbaar naar het zeevaartbeleid in de 
periode 2008 –2013. Dergelijk onderzoek maakt het mogelijk de inzet van afzonderlijke beleidsinstrumenten te 
koppelen en toetsen aan de algemene beleidsdoelstelling van het scheepvaart- en havenbeleid. Naast of in 
plaats van domeinbreed (zeevaart, zeehavens en binnenvaart) kan dergelijk onderzoek zich ook thematisch 
worden ingestoken, bijvoorbeeld aan de hand van de clusterbrede thema’s uit de Maritieme Strategie 
(bijvoorbeeld human capital, handel of veiligheid en milieu), of naar doelen (bijvoorbeeld reductie in CO2-
emissie).
