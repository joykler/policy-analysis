3. Initiëren van een separate evaluatie naar het multimodale goederenvervoerbeleid.  
Het beleid ten aanzien van multimodaal goederenvervoer komt in deze beleidsdoorlichting beperkt aan de 
orde. Dit komt doordat dit beleid veel breder is dan enkel scheepvaart en havens; naast vervoer over water 
gaat het ook over vervoer over de weg, het spoor en door de lucht. Daarnaast is voor het multimodaal 
goederenvervoerbeleid dat valt binnen beleidsartikel 18 slechts één evaluatie beschikbaar. Het betreft een 
procesevaluatie van het programma Topsector Logistiek, gericht op de rolinvulling van het ministerie van IenW 
in de tripartiete samenwerking in de Topsector, en ging niet in op de doeltreffendheid en/of doelmatigheid van 
het programma. We bevelen aan om separaat een integrale evaluatie te laten uitvoeren naar het multimodaal 
goederenvervoerbeleid over de verschillende domeinen (water, weg, spoor, lucht) en bijbehorende 
begrotingsartikelen heen. Dit past binnen de gedachte achter de zogeheten Strategische Evaluatie Agenda 
(SEA), die de systematiek met periodieke beleidsdoorlichtingen per begrotingsartikel heeft vervangen. De SEA 
biedt de mogelijkheid om niet alleen per begrotingsartikel periodiek een evaluatie uit te voeren, maar dit 
breder te doen voor een beleidsthema en te bezien wanneer dit opportuun is.  
4. Bewaken dat nieuw ontwikkelde ambities, doelen en plannen resulteren in concrete acties en resultaten. 
Daarop monitoren en waar nodig bijsturen. 
De onderzochte periode 2015 – 2020 kenmerkt zich door de ontwikkeling naar meer integraliteit in het 
scheepvaart- en havenbeleid en de ontwikkeling van plannen op thema’s zoals duurzaamheid en digitalisering. 
We zien dat er op onderdelen sprake is van vertaling van plannen naar concrete beleidsinstrumenten en acties. 
Deze vereisen monitoring om de daadwerkelijke bijdrage aan de beleidsdoelstellingen te kunnen monitoren. 
Op andere onderdelen is de vertaling naar concrete beleidsinstrumenten nog in de maak. Ten aanzien van deze 
onderdelen is het belangrijk om te monitoren dat de vertaalslag naar concrete acties (al dan niet in 
samenwerking met de sector) ook daadwerkelijk wordt gemaakt.  
5. Verbreden van het toepassingsgebied van fiscale regelingen en/of verbeteren van de kwaliteit van de 
dienstverlening in de zeevaartsector. 
Om de zeevaartsector concurrerend te houden kan overwogen worden om de fiscale regelingen, die nu 
specifiek gericht zijn op het vervoersdeel van de zeevaartsector, te verbreden zodat ook andere delen van de 
maritieme cluster profiteren van de voordelen die dergelijke regelingen bieden. Deze verbreding ligt in lijn met 
de huidige trend naar meer integraliteit in het scheepvaartbeleid. Verder zou nadrukkelijker gekeken kunnen 
worden naar manieren om de kwaliteit van de dienstverlening in Nederland te verhogen, zoals het 
aantoonbaar aantrekkelijker maken van het scheepsregister. 
6. Inhalen van uitgesteld onderhoud en toekomstbestendig maken van het hoofdvaarwegennetwerk. 
Door te weinig budget voor instandhouding van het hoofdvaarwegennet en tekortkomingen in de sturing is de 
kwaliteit van het hoofdvaarwegennet onder druk komen te staan. De komende jaren zal extra geïnvesteerd 
moeten worden om de opgelopen achterstanden in te halen. Het ministerie van IenW en Rijkswaterstaat 
onderzoeken momenteel wat hiervoor in termen van beleid en budget nodig is. Daarbij dient ook rekening te 
worden gehouden met ontwikkelingen op het gebied van klimaatadaptatie, duurzaamheid en cybersecurity, 
die (op termijn) nieuwe en hogere eisen stellen aan het hoofdvaarwegennet. 
7. Versterken van de (prestatie)sturing en informatievoorziening tussen Rijkswaterstaat en het ministerie 
van IenW. 
Onderzoek wijst uit dat de informatievoorziening en de (prestatie)sturing ten aanzien van de instandhouding 
van het hoofdvaarwegennet onvoldoende functioneert. Naast het dichten van (structurele) budgettaire
