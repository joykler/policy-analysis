Wat de beleidsinstrumenten betreft die wel zijn geëvalueerd, kunnen we in meer algemene zin concluderen 
dat de meeste ervan als (waarschijnlijk) doeltreffend zijn beoordeeld.  
Binnen het zeevaartbeleid zijn de Tonnageregeling en de Afdrachtvermindering zeevaart beoordeeld als 
doeltreffend in de zin dat ze een belangrijke voorwaarde vormen voor de concurrentiepositie van de 
Nederlandse zeevaartsector. De bijdrage van de Willekeurige afschrijving zeeschepen is verwaarloosbaar. De 
evaluatie maakt daarnaast duidelijk dat huidige fiscale regelingen alleen onvoldoende zijn en verandering nodig 
is om de zeevaartsector concurrerend te houden. Eén richting is het verbreden van de fiscale regelingen, zodat 
ook andere delen van de maritieme cluster kunnen profiteren van fiscale voordelen. Een andere is het 
verbeteren van de kwaliteit van de dienstverlening in Nederland, bijvoorbeeld door het scheepsregister 
aantrekkelijker te maken.  
Op het gebied van zeehavens zijn zowel het programma ZeehavenInnovatieProject, het Project Mainport 
Rotterdam als het toezicht op het loodswezen door ACM overwegend als doeltreffend beoordeeld na 
onafhankelijke evaluatie. 
Binnen het binnenvaartbeleid zijn in de onderzoeksperiode drie instrumenten geëvalueerd. De subsidieregeling 
Tijdelijke regeling Quick Wins Binnenhavens is waarschijnlijk doeltreffend geweest. Ook het het 
subsidieprogramma Innovaties Duurzame Binnenvaart (IDB) is als potentieel doeltreffendheid aangemerkt. 
Ten aanzien van de MIA\Vamil-regeling en de Energie-investeringsaftrek (EIA)-regeling doen de onderzoekers 
geen harde uitspraken over de doeltreffendheid van de regeling, maar achten ze het wel aannemelijk dat 
sprake is van een positieve bijdrage. 
Bij de beantwoording van RPE-vraag 11 concludeerden we dat de prestaties op het terrein van bereikbaarheid 
en veiligheid op het hoofdvaarwegennet teruglopen. Dit is in belangrijke mate het gevolg van uitgesteld 
onderhoud en veroudering van objecten en installaties. Hoewel er beperkt evaluatieve informatie beschikbaar 
is waaruit duidelijk blijkt hoe deze situatie heeft kunnen ontstaan, is het aannemelijk dat het gaat om een 
combinatie van tekortkomingen in het beleid en in (de sturing op) de uitvoering. Inspanningen in de afgelopen 
jaren om de invulling van de (prestatie)sturing en informatievoorziening bij Rijkswaterstaat te verbeteren 
hebben niet het gewenste resultaat opgeleverd. Gelet op de omvang van de financiële opgave is het daarnaast 
aannemelijk dat in de afgelopen jaren binnen het beleid structureel te weinig geld beschikbaar is gesteld voor 
instandhouding. 
RPE-vraag 13. Hoe doelmatig is het beleid geweest?  
Er is zeer beperkt inzicht in de doelmatigheid van het beleid. In de meeste evaluaties worden geen duidelijke 
uitspraken gedaan over de doelmatigheid van de betreffende beleidsinstrumenten. In een aantal gevallen is 
gekeken of het instrument doelmatig is uitgevoerd of dat een doelmatige werkwijze is gehanteerd. Bij de 
subsidieregeling Tijdelijke regeling Quick Wins Binnenhavens resulteerde dit in een overwegend positief 
oordeel, terwijl bij het subsidieprogramma Innovaties Duurzame Binnenvaart (IDB) door de onderzoekers 
zowel positieve als negatieve punten zijn belicht. Over de MIA\Vamil-regeling en de Energie-
investeringsaftrek (EIA)-regeling oordelen de onderzoekers dat de kosteneffectiviteit hoog wordt beoordeeld 
vanuit zowel de overheid als het bedrijfsleven en dat het bedrijfsleven overwegend positief oordeelt over de 
uitvoeringslasten. 
 
 
 
 
 
 
75
