Samenvatting 
Aanleiding 
Dit onderzoek betreft de wettelijk verplichte periodieke beleidsdoorlichting van artikel 18 Scheepvaart en 
Havens van de rijksbegroting en de daaraan verwante artikelen van het Infrastructuurfonds (artikel 15 
Hoofdvaarwegennet en artikel 17.06 Project Mainportontwikkeling Rotterdam). De beleidsdoorlichting ziet op 
de periode 2015 – 2020 en is uitgevoerd door KWINK groep en Rebel Group in opdracht van het ministerie van 
Infrastructuur en Waterstaat (IenW).  
Doel en aanpak beleidsdoorlichting  
Een beleidsdoorlichting heeft als doel om inzicht te geven in de doeltreffendheid en doelmatigheid van het 
gevoerde beleid. Dit gebeurt aan de hand van vijftien onderzoeksvragen uit de Regeling Periodiek 
Evaluatieonderzoek (RPE). Een beleidsdoorlichting is een syntheseonderzoek, wat wil zeggen dat het oordeel 
over doeltreffendheid en doelmatigheid wordt gebaseerd op beschikbare (evaluatie)onderzoeken. Voor meer 
achtergrond en duiding bij de uitkomsten van het syntheseonderzoek zijn gesprekken gevoerd met het 
ministerie van IenW, Rijkswaterstaat en vertegenwoordigers van de sector. Ook is met stakeholders een 
werksessie georganiseerd voor het inventariseren van mogelijke besparingsvarianten. Tot slot is er in de 
eindfase een bijeenkomst georganiseerd met vertegenwoordigers van de sector om de conceptconclusies en -
aanbevelingen te toetsen. De algemene strekking was dat de deelnemers de conclusies herkenden en de 
aanbevelingen onderschreven. 
Conclusies 
De Nederlandse maritieme cluster, waar de domeinen zeevaart, zeehavens en binnenvaart onderdeel van 
uitmaken, is van significante economische betekenis voor Nederland. Het beschermen van de Nederlandse 
concurrentiepositie was en is een belangrijke aanleiding voor het gevoerde beleid. Deze onderzoeksperiode 
kenmerkt zich door een meer integrale benadering van de maritieme cluster, waar voorheen sprake was van 
een meer sectorale benadering. Ook is naast de beleidsinzet op de thema’s bereikbaarheid, concurrentiepositie 
en veiligheid meer aandacht gekomen voor de thema’s duurzaamheid en digitalisering/automatisering. Dit is 
terug te zien in het beleid met bijvoorbeeld de Nederlandse Green Deal Zeevaart, Binnenvaart en Havens 
(2019) en de Digitale transportstrategie (2020). Hiermee sluit het beleid aan op de belangrijke 
maatschappelijke thema’s van het moment.  
In de onderzochte periode zijn de totale uitgaven op beleidsartikel 18 Scheepvaart en Havens toegenomen van 
circa € 11 miljoen in 2015 tot circa € 81 miljoen in 2020. De stijging is voornamelijk het gevolg van een toename 
in incidentele bijdragen aan medeoverheden, met name in 2019 en 2020, onder andere voor 
herstelwerkzaamheden als gevolg van schade door twee orkanen eind 2017 op de BES-eilanden en bijdragen 
aan de provincie Noord-Holland en de gemeente Tilburg voor respectievelijk de realisatie van een 
energiehaven en de optimalisatie van de binnenvaartstructuur. De uitgaven op artikel 15 van het 
Infrastructuurfonds voor verkeersmanagement, instandhouding en aanleg van het hoofdvaarwegennet zijn 
toegenomen van circa € 872 miljoen in 2015 tot circa € 1 miljard in 2020. De gestegen uitgaven op artikel 15 
van het Infrastructuurfonds zijn vooral toe te schrijven aan een toename in de netwerkgebonden kosten bij 
Rijkswaterstaat en een toename in de uitgaven aan geïntegreerde contractvormen/PPS. De uitgaven aan artikel 
17.06 Project Mainportontwikkeling Rotterdam van het Infrastructuurfonds zijn gedaald van circa € 4,7 miljoen 
in 2015 tot circa € 3,7 miljoen in 2020, maar fluctueerden in de tussenliggende jaren. In 2018 en 2019 lagen de 
uitgaven hoger als gevolg van een investering in de verdieping van de Nieuwe Waterweg.  
 
 
 
 
5
