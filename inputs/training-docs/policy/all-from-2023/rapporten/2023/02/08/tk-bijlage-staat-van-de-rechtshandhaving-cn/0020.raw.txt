knelpunten daarin, mede ontstaan door de inwerkingtreding van de Algemene Verordening 
Gegevensbescherming (AVG) in 2018. Anno 2022 is de stand van zaken daaromtrent als volgt: 
• Rijkswet bescherming persoonsgegevens:  
Sinds de vorige Staat van de rechtshandhaving hebben de landen in het Justitieel 
Vierpartijenoverleg (JVO) van januari 2021 een projectaanpak geaccordeerd, waarbij 
een projectgroep de voorbereidingen zal gaan treffen voor het gezamenlijk tot stand 
brengen van een consensusrijkswet bescherming persoonsgegevens. Deze 
projectgroep (bestaande uit deelnemers vanuit alle landen) heeft een contourrennota 
opgesteld, die inmiddels is aangenomen in het JVO. De volgende stap die wordt gezet 
is het opstellen van een concepttekst voor de rijkswet voor het JVO van juni 2022. 
Binnen de tijdslijn is voorts voorzien in een consultatie en een uitvoeringstoets.  De 
planning is om de resultaten daarvan eind 2022 beschikbaar te hebben. Daarna zal het 
wetgevingstraject aanvangen met het aanbieden van een wetsvoorstel aan de 
Rijksministerraad. Vanaf dat moment zal de totstandkoming van een rijkswet evenwel 
nog op zich laten wachten maar is er dan al wel grondig voorwerk gedaan.   
Voor wat betreft de Rijkswet bescherming persoonsgegevens constateert de Raad aan de hand 
van de contourennota en overige ontwikkelingen, waaronder de periodieke update in het JVO, 
dat er voortgang is op dit onderwerp. Daardoor zou het binnen afzienbare termijn mogelijk 
moeten zijn om binnen de kaders van de AVG op structurele basis persoonsgegevens, 
waaronder ook politiegegevens en justitiële gegevens, uit te wisselen. De Raad herkent bij de 
aanpak van deze problematiek een structurele opstelling van de landen, die inhoudt dat zij 
gezamenlijk werken aan een betere bescherming van de rechten van burgers. Bovendien ziet 
de Raad daarbij een intensieve vorm van samenwerking tussen de landen op gebied van 
beleidsvorming en wetgeving, waarbij tevens de nodige (financiële) ondersteuning vanuit 
Nederland wordt geboden waar nodig. De Raad moedigt ook deze vorm van samenwerking van 
harte aan. 
 
• Interim-oplossing:   
Gelet op het tijdsbeslag dat een dergelijk wetgevingstraject met zich meebrengt, sprak de 
Raad in de Staat van vorig jaar de verwachting uit dat de in januari 2021 geïnitieerde interim-
oplossing nog voor het einde van 2021 van kracht zou zijn. De landen hebben het belang 
ervan nogmaals onderstreept in het JVO van februari 2022. 
Navraag over de voortgang daarvan leert dat er inmiddels vanuit Nederland EUR 400.000 
beschikbaar is gesteld om onder meer capaciteit te creëren voor de totstandbrenging van een 
interim-oplossing, zodat er (weer) een juridische grondslag is voor de structurele 
gegevensuitwisseling. Het bij het JVO van juli 2021 aangezochte eindadvies daarover is niet 
uitgebracht.
