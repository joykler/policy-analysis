2.3.4. Beschouwing Raad    
 
De beleidsagenda lijkt – logischerwijs - voort te borduren op de resultaten van de vorige 
agenda. De door de Raad omarmde conclusie dat de organisaties in de basis goeddeels op 
orde zijn, biedt daarvoor voldoende grondslag. De Raad herkent de ambitieuze doelstellingen 
die recht doen aan de eerdere (opbouw-)fasen en aan de huidige staat van de 
rechtshandhaving in Caribisch Nederland. 
Gezien de ambities en doelstellingen, ziet de Raad – mede gezien hetgeen onder 2.1 en 2.2. is 
genoemd – aanleiding om alert te zijn op scheefgroei, met name daar waar de taakstelling de 
capaciteit overstijgt.  Verdere groei en ontwikkeling dienen gepaard te gaan met navenante 
investeringen voor enerzijds die groei en ontwikkeling, maar anderzijds evenzeer voor de 
borging van hetgeen reeds is bereikt.  
In het licht van hetgeen de Raad in de voorgaande paragrafen beschreef, spreekt de Raad de 
verwachting uit dat de uitwerking van de randvoorwaarden tevens met de nodige daadkracht 
ter hand zal worden genomen. De uitwerking van de vier speerpunten van de beleidsagenda 
is immers afhankelijk van de daadwerkelijke invulling van die randvoorwaarden. De 
randvoorwaarden raken alle aan de knelpunten zoals die ook in 2021 (weer) bij de 
raadsonderzoeken naar voren kwamen. Daarbij merkt de Raad nog op dat waar in de 
beleidsagenda over randvoorwaarden wordt gesproken over gelijkwaardige wetgeving en 
beleid, aanpassing van wetgeving tot dusverre moeizaam is verlopen. Alhoewel de minister 
naar aanleiding van eerdere Staten van de rechtshandhaving heeft aangegeven Caribisch 
Nederland structureler te zullen betrekken bij de totstandbrenging van nieuwe wetgeving (in 
Europees Nederland), lijkt dit nog geen onderdeel van een vast werkproces te zijn geworden. 
De Raad is ervan op de hoogte dat aan het belang en de bewustwording daarvan steeds meer 
aandacht wordt geschonken door de betrokken beleidsafdelingen van het departement. 
Echter ook binnen het departement is sprake van personeelswisselingen, waardoor bij 
overdracht van taken en werkzaamheden het Caribische dossier niet altijd beklijft.  Nu de 
basis voor (nieuw) beleid noodzakelijkerwijs dient te volgen uit de wetgeving, dient de 
minister zich ervan bewust te blijven dat aanpassing van (sterk verouderde) wetgeving een 
noodzaak is. De Raad hecht eraan om hierbij op te merken dat dit niet alleen voor de minister 
van JenV geldt, maar voor alle bewindslieden. In die zin moedigt de Raad de gestelde 
randvoorwaarde van intensievere samenwerking tussen de diverse ministeries dan ook van 
17
harte aan. 
De Raad zal ook deze ontwikkelingen volgen. 
 
 
 
17
 Zie ook bericht 11 april 2022 daaromtrent:  
https://bonaire.nu/2022/04/11/ministerie-van-koninkrijkrelaties-gooit-beleid-caribisch-nederland-om/
