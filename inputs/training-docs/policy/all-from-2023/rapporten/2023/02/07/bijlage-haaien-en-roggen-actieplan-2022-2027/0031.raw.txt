Quick Scan KRM-Haaienactieplan 2015- 2021                    
Wanneer ingezet zou worden op technische aanpassingen van het vistuig is het van belang om 
eerst meer kennis over het ontsnappingsgedrag van haaien en roggen in het net te verkrijgen, 
bijvoorbeeld met behulp van camera’s in het visnet. Kennis van dit ontsnappingsgedrag kan 
helpen bij de ontwikkeling van nieuwe technische maatregelen om de vangst van ongewenste 
roggen af te laten nemen bij een minimale afname van vangst van commerciële doelsoorten. 
Een vervolgstap zou gemaakt kunnen worden door met de opgedane kennis vissers te 
stimuleren om technische innovaties te definiëren die primair gericht zijn op het verminderen 
van de vangsten van rog. Hierdoor zou optimaal gebruik gemaakt worden van de praktische 
kennis en ervaring en kan er tegelijkertijd draagvlak gecreëerd worden voor de initiatieven.  
 
Selectiviteitsverbetering via het aanpassen van keuzes in de ruimtelijke en temporele verdeling 
van de visserijactiviteiten vereist kennis over verspreiding van soorten, habitatgebruik, maar 
ook een nauwkeurig beeld van de visserijactiviteiten. Veel van deze kennis is onvolledig en 
wetenschappelijke surveys, marktgegevens en discardbemonstering zullen ingezet moeten 
worden om meer biologische gegevens over lengte, gewicht, sekse, maturiteit en fecunditeit te 
verzamelen. Deze kennis in combinatie met kennis over habitat gebruik en meer gedetailleerde 
verspreidingsinformatie van soorten alsook visserijactiviteiten zijn informatief om tot beheer 
te komen waarin ongewenste vangsten, grootte- of leeftijdsklassen door de visserij vermeden 
kunnen worden. Ook hier zou EM een waardevolle toepassing kunnen zijn omdat informatie 
over de soortsamenstelling, lengte en sekse alsook visserijgegevens zoals vislocatie en visserij-
inspanning verzameld en geanalyseerd worden.  
 
Overleving 
Overlevingsonderzoek in Nederland heeft zich toegespitst op pulsvisserij. Gezien het verbod op 
pulsvissen is het noodzakelijk dat de overlevingskansen van roggen in de belangrijkste 
Nederlandse demersale visserijen (boomkor, twinrig en flyshoot) in kaart gebracht worden. Ook 
moet aandacht gegeven worden aan het kwantificeren van factoren die van invloed zijn op de 
overleving van discards roggen. 
 
  
26
