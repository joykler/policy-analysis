Samenvatting en Conclusie 
 
Sinds het in werking treden van het HAP in 2015 is er aanzienlijke vooruitgang geboekt in 
de kennis over elasmobranchen in Nederlandse wateren en is er een sterkere focus in 
beleid gekomen op duurzaam beheer van deze soorten. Dit neemt niet weg dat de meeste 
acties uit het HAP nog niet (volledig) zijn uitgevoerd.  
Over beleid is te concluderen dat er duidelijk meer aandacht is gekomen voor het beheer 
van haaien en roggen maar dat er nog stappen gezet kunnen worden om ambities te 
vertalen in concreet beleid en beheer. Zo is kennis over selectiviteit verhoogd maar zijn er 
nog geen aanbevelingen of verplichtingen voor aanpassingen die de mortaliteit van haaien 
en roggen terugdringen. Hierbij kan ook aangemerkt worden dat er op dit moment meer 
beleidsinstrumenten bestaan voor het beheer van roggen dan van haaien.  
Zowel direct als getrapt via de EU, is Nederland aangesloten bij een groot aantal 
internationale verdragen en wetten waarin duurzaam beheer van haaien en roggen 
prioriteit is. De vertaling naar nationale wet- en regelgeving is echter nog niet compleet 
doorgevoerd. Om hier beter aan tegemoet te kunnen komen is door het ministerie van LNV 
een internationale haaienstrategie (IHS) gepubliceerd. Door een beter integratie van het 
HAP en de IHS kan het haaien- en roggenbeleid beter geborgd worden.  
In het onderzoek zijn met name grote stappen gezet in de kennis over overleving en 
interactie met de visserij van roggen. De vraag naar deze kennis werd ingegeven ter 
onderbouwing van de uitzondering op de aanlandplicht voor rog en nieuwe onderzoek moet 
bewijzen of deze uitzondering permanent kan worden. Hierin wordt nauw samengewerkt 
met de ons omringende Noordzeelanden om een totaal beeld van de mate van overleving 
van rog in de demersale visserij op de Noordzee te krijgen. Voor haaien is dergelijk 
onderzoek nog in het geheel niet uitgevoerd.  
Op basis van deze quick scan komt verder naar voren dat aanvullend onderzoek nog nodig 
is om verder invulling te geven aan de vermindering van ongewenst bijvangst. Kennishiaten 
en voorstellen voor onderzoek zijn uitgebreid beschreven in Batsleer et al. (2020) en 
Walker & Kingma (2020) als het gaat om verspreiding en voorkomen, populatie omvang en 
conditie en effecten van menselijk handelen.
