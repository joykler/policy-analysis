2. Uitvoering 
De uitvoering van dit actieplan wordt ondergebracht in een werkgroep, onder leiding van 
de Nederlandse Elasmobranchen Vereniging (NEV), waarin de visserijsector, natuur- en 
milieuorganisaties, wetenschap en beleidsmedewerkers zijn vertegenwoordigd. Onderdeel 
van de werkgroep zijn onder andere de tweejaarlijkse evaluatie van het actieplan, zoals 
opgenomen in het Noordzeeakkoord en vastgelegd in het Programma Noordzee 2022-
2027, en zicht houden op de uitvoering van de acties. De acties hebben betrekking op (1) 
wet- en regelgeving en (2) communicatie en educatie en (3) overige acties zoals aandacht 
voor dierenwelzijn. Deze thema’s komen voort uit het adviesrapport ‘Pré-Haaienactieplan’ 
dat in opdracht van het Ministerie van LNV is uitgevoerd door adviesbureau Witteveen+Bos 
(bijlage 3). De 16 acties opgenomen in dit actieplan zijn aanvullend op bestaand beleid en 
dragen bij of bouwen voort op de acties uit het KRM-Haaienactieplan 2016-2021. 
 
2.1. Wet- en regelgeving en vergroten kennisbasis: 
 
TAC & Quota Verordening (Verordening (EU) 2022/109) 
De toegestane hoeveelheid rog die per jaar mag worden aangeland is samengevat in een 
groeps-TAC en opgebouwd uit verschillende roggensoorten. Een groeps-TAC voor roggen 
berust derhalve op de impliciete aanname dat de onder de TAC vallende bestanden een 
vergelijkbare visserijsterfte kunnen doorstaan. Echter, populatiegegevens van ICES tonen 
aan dat sommige van deze soorten een positieve trend laten zien, zoals stekelrog, terwijl 
anderen een negatieve trend tonen, zoals koekoeksrog. Het beheer van roggen aan de 
hand van een groeps-TAC verhindert mogelijk een doeltreffend beheer van het 
bevissingsniveau van de afzonderlijke soorten en kan leiden tot overbevissing van de meer 
kwetsbare bestanden en een beperking op de visserijmogelijkheden van soorten waar het 
goed mee gaat.  
- Actie 1: In de bestaande regionale groepen zal Nederland zich inzetten voor een 
herzieninging van de groeps-TAC, alsmede een versteviging van de benodigde 
kennisbasis over trends op soortniveau. Hierbij zijn de ICES soort-specifieke 
adviezen van belang. 
 
Kwetsbare- en bedreigde soorten worden onder meerdere visserij- en milieuwetgeving 
beschermd. De verboden soorten lijst van de TAC & Quota Verordening geeft de 
mogelijkheid om soorten welke (ernstig) bedreigd worden op te nemen waarvoor het 
vissersvaartuigen van de Unie verboden is om de soorten te bevissen, aan boord te 
houden, over te laden en aan te landen.  
- Actie 2: In de bestaande regionale groepen zal Nederland zich inzetten op het 
uitvoeren van een evaluatie van de verboden soortenlijst met betrekking tot criteria 
om soorten zowel op de lijst te zetten als van de lijst te halen. Dit is gebaseerd op 
de laatste wetenschappelijke inzichten. Hierbij zal Nederland zich ook inzetten om 
wel de uitzondering voor onderzoek naar verboden soorten als haringhaai, vleet, 
sterrog en mogelijk ruwe haai in de nabije toekomst mogelijk te maken. 
 
Technische Maatregelen Verordening (Verordening (EU) 2019/1241). 
Het bijvangen van soorten die niet aangeland mogen worden is ongewenst. Het heeft 
invloed op de overleving van het dier na terugzetten en de vissers zijn tijd kwijt aan het 
verwijderen van soorten die ze niet mogen aanlanden. Technische maatregelen en 
netinnovaties kunnen bijdragen aan het verminderen van bijvangsten. Nederland heeft 30 
november 2022 samen met 12 andere landen het CIBBRiNA project ingediend, waarin 
samen met vissers en vele andere stakeholders wordt samengewerkt om incidentele 
bijvangsten van onder andere haaien en roggen te minimaliseren. Het project is in eerste 
instantie niet toegewezen, met enige aanpassingen wordt het plan mogelijk alsnog
