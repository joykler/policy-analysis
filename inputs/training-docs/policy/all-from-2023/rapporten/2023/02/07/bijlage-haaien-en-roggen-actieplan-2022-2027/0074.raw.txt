4.3 Input stakeholders 
 
4.3.1 Terugzetverplichting en rapportageverplichting ruwe haai  
 
De meeste stakeholders (23) zijn het eens met het instellen van een terugzetverplichting en 
rapportageverplichting van de ruwe haai. Drie stakeholders gaven in de Mentimeter aan het niet eens te zijn 
met deze maatregel. Er worden een aantal kanttekeningen geplaatst. Allereerst zal een vangstverbod zonder 
rapportageverplichting leiden tot sterk verminderde data over hoe het ervoor staat met de populatie van de 
ruwe haai. Anderzijds werd tijdens de bijeenkomst aangegeven dat de visserijsector niet de enige manier is 
om informatie te verkrijgen over het bestand van ruwe haai. Daarnaast wordt opgemerkt dat een 
rapportageverplichting wellicht niet gaat werken in de praktijk, ook omdat de commerciële vissers het 
verschil tussen de ruwe haai en de gladde haai niet altijd weten. Ten slotte wordt aangegeven dat het erg 
belangrijk is om een terugzetverplichting en rapportageverplichting goed te motiveren en uit te leggen aan 
de visserijsector.  
 
Het advies uit het programma van eisen over de terugzetverplichting en rapportageverplichting heeft voor 
het grootste deel draagvlak bij de stakeholders. Aan het advies is toegevoegd dat - indien deze 
verplichtingen ingesteld worden - goede communicatie richting de visserijsector van belang is.  
 
 
4.3.2 Ongewenste bijvangst  
 
Op de vraag of er goede maatregelen bestaan om bijvangst te voorkomen antwoorden 20 stakeholders 
‘nee’, en 7 stakeholders ‘weet ik niet’. Er wordt geconcludeerd dat er allerlei onderzoeken en ideeën zijn, 
maar dat er nog geen écht goede oplossingen zijn gevonden. Er wordt onder andere uitgelegd dat het in de 
gemengde demersale visserij in de Nederlandse Noordzee lastig is om vissen die je wél wil vangen te 
scheiden van de ongewenste soorten haaien en roggen. Dit komt onder andere omdat ook veel gevist wordt 
op tarbot en griet, die net als roggen bij de bodem en ook in het net zwemmen en vergelijkbare dimensies 
kennen. Vissers willen tarbot en griet niet missen want deze soorten vormen vanwege de relatief hoge 
marktwaarde een niet onbelangrijke pijler in de omzet. Vanuit de visserijsector wordt aangegeven dat de 
hoeveelheid rog die ongewenst wordt bijgevangen minimaal is. Het moeten vermijden van vis die je wél wil 
vangen leidt tot vangstverlies met een onevenredig groot omzetverlies. Onvoldoende onderbouwde 
maatregelen kunnen rekenen op weinig draagvlak en mogelijk ook illegale visserij uitlokken. Er wordt 
gesproken over de vraag of bijvangst gezien moet worden als een probleem. Er wordt gesteld dat het 
vaststellen of bijvangst een probleem is, uiteindelijk een politieke keus is. Meer onderzoek kan bijdragen aan 
een op feiten gebaseerde discussie. 
 
Ten opzichte van het vorige Haaienactieplan is er geen verandering in kennis of stellingname. De vraag aan 
het ministerie van LNV is: wat wil de minister met bijvangst van haaien en roggen? Het advies uit het 
programma van eisen over bijvangst sluit aan bij het beeld dat tijdens de bijeenkomst naar voren komt: er is 
geen duidelijkheid over de vraag of bijvangst een probleem is.  
 
 
4.3.3 Ruimtelijke/temporele maatregelen 
 
Wat betreft ruimtelijke en temporele maatregelen bestaat er meer verdeeldheid onder de aanwezigen. Een 
deel is een voorstander van het nemen van ruimtelijke en temporele maatregelen. De motivatie daarvoor is 
een gevoel van urgentie: in de bescherming van soorten kan er niet gewacht worden met het nemen van 
deze maatregelen totdat alles kennis aanwezig is. Men was van mening dat er nu al bepaalde 
hotspots/kwetsbare gebieden bekend zijn die zouden kunnen ontzien van visserij. Tegelijkertijd moet het 
onderzoek wel door gaan. Op de vraag om concreet aan te geven welke gebieden in welke periodes ontzien 
zouden moeten worden op basis van huidige kennis werd vanuit de onderzoekskant gewezen op de 
Westerschelde, de Thamesmonding, en de Waddenzee, in de voortplantingsperiode. De te beschermen 
locaties zouden klein en scherp gedefinieerd kunnen zijn.  
 
40 | 47 Witteveen+Bos | 128723/22-006.289 | Definitief 02
