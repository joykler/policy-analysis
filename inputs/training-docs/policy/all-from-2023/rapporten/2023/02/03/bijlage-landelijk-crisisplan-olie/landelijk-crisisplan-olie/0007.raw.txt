Voorwoord
“Wij moeten beseffen met elkaar dat we niet kunnen voortgaan met het verbruik van beperkte voorraden 
brandstoffen en grondstoffen zoals we dat in de laatste kwart eeuw hebben gedaan.” Dat vertelde toenmalig 
premier Joop den Uyl in 1973 aan de Nederlandse bevolking. Als reactie op Westerse steun aan Israël tijdens de 
Jom Kipoeroorlog zetten olieproducerende landen druk op het Westen met een boycot op olie. De olieprijzen 
stegen, net als de prijzen van aardgas en elektriciteit. Den Uyl zei op televisie dat ‘de tijd van voor de oliecrisis’ 
niet meer terug zou komen.
Flash forward naar vijftig jaar later. Hoewel wereldwijd de inzet is om op energie te besparen en het gebruik van 
duurzame energiebronnen te stimuleren, blijft olie voorlopig een belangrijke rol spelen in de energievoorzie-
ning. Voorzieningszekerheid is daarom voor de hele wereld belangrijk, ook voor Nederland. Olie is voor 
Nederland belangrijk als grondstof en als brandstof. Daarnaast is Nederland een belangrijke speler in de 
raffinage van ruwe aardolie. Binnen Europa is Nederland op het gebied van diesel zelfs het enige netto-expor -
terende land. Diesel is belangrijk voor sectoren als defensie, zeevaart, luchtvaart, landbouw en wegtransport. In 
de afgelopen decennia zijn initiatieven ondernomen om de beschikbaarheid van olie zo goed mogelijk te 
garanderen. Een onderbreking in de aanvoer van welk product dan ook kan echter niet altijd voorkomen 
worden. Een nieuwe oliecrisis kan dan ook nog steeds ver strekkende gevolgen hebben voor de veiligheid, ook 
onze economische veiligheid.
Geopolitieke factoren spelen een grote rol als het gaat om de beschikbaarheid en de aanvoer van olie. 
Spanningen die ontstaan door onrust in bepaalde gebieden van de wereld beïnvloeden de internationale markt 
en zijn niet altijd door Nederland te controleren. Die grote afhankelijkheid van Nederland dwingt ons dan ook 
goed voorbereid te zijn op eventuele crisissituaties. Als het gaat om verwerking en distributie van olieproducten 
is onze maatschappij kwetsbaar. Denk aan de mogelijke gevolgen van aanslagen, technisch falen of 
natuurrampen.
Schaarste of tekorten van olie en olieproducten kunnen maatschappelijke onrust en ontwrichting tot gevolg 
hebben. Om onrust en ontwrichting in geval van crisis zoveel mogelijk te beperken, is samenwerking tussen de 
departementen van de Rijksoverheid, de Veiligheidsregio’s en de sectorpartijen van groot belang. Dit crisisplan 
beschrijft wie de regie voert, de betrokken partijen en hun rollen en bevoegdheden.
Zonder de medewerking en input van elk van deze partijen had dit plan er niet in deze vorm gelegen. Veel dank 
daarvoor. Juist die medewerking is belangrijk, ook in de uitvoering van dit plan – als het er op aankomt. Of zoals 
Den Uyl om omschreef in zijn oproep aan Nederland: “Die medewerking is ook nodig om, als we morgen of 
overmorgen niet meer met de auto kunnen, het samen te vinden in volle bussen, trams en treinen. Maar... als 
we dáártoe bereid zijn ... dan wordt het geen koude winter ... al vriest het nog zo hard.” 
Sandor Gaastra
Directeur-Generaal Klimaat en Energie
Landelijk Crisisplan Olie | 7
