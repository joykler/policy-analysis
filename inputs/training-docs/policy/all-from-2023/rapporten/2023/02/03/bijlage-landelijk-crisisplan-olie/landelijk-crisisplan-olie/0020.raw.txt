De minister voor KE zal met wettelijke bevoegdheden sturing geven aan het COVA, bijvoorbeeld door te 
besluiten tot het vergroten van de strategische voorraad of door het inzetten van de strategische voorraad.  De 
minister van EZK kan in het uiterste geval sturing geven op grond van zijn noodbevoegdheden. 
EZK crisisstructuur
De minister voor KE wordt tijdens een crisis ondersteund door de departementale crisisstructuur van het 
ministerie van EZK. Deze structuur wordt ondersteund door het Departementaal Coördinatiecentrum 
Crisisbeheersing (DCC-EZK) en bestaat uit een Departementaal Beleidsteam (DBT), een Departementaal 
Adviesteam (DAT) en een Departementaal Communicatieteam (DCT). Een uitvoeriger toelichting is beschreven 
in het Departementaal Handboek Crisisbesluitvorming EZK (2021).
Aan het DBT en DAT nemen bij een ruwe olie- of olieproductcrisis ook liaisons van COVA deel. Op initiatief van 
de voorzitters van het DBT en DAT kunnen ook inhoudelijk experts van bijvoorbeeld Clingendael International 
Energy Programme (CIEP) of een vertegenwoordiger van het bedrijfsleven uit de oliesector worden 
uitgenodigd.
Het ministerie van EZK heeft de lead in het geval van een (dreigende) olie- of olieproductcrisis, maar het is 
mogelijk dat vanwege effecten op het beleidsdomein van andere ministeries (zoals bijvoorbeeld het ministerie 
van IenW) ook daar departementale crisisorganisaties geactiveerd worden. De structuren van deze departe-
mentale crisisorganisaties zijn vastgelegd in de crisishandboeken van de betreffende departementen. 
Het ambtelijk overleg  (AO)  kan door Min EZK interdepartementaal ingezet worden waarbij afstemming 
plaatsvindt voorafgaand aan crisis besltuitvorming.
Inzet van noodbevoegdheden
De mogelijkheden voor inzet van noodbevoegdheden door de minister van EZK  zijn beschreven in  hoofdstuk 
2, waarin het vigerend juridisch kader staat beschreven.
3.3.4 Ministerie van Infrastructuur en Waterstaat (IenW)
De minister van Infrastructuur en Waterstaat (IenW) zal binnen de MCCb een grote rol hebben, gezien de 
afhankelijkheid van  verschillende olieproducten in de transportsector, het raffinaderij- en chemiecomplex 
(vanwege veiligheidsaspecten) en binnen de luchtvaart. Het ministerie is tijdens een crisis een belangrijke partij 
bij de advisering over in te zetten maatregelen en de implementatie van maatregelen in de sectoren die onder 
de verantwoordelijkheid van het ministerie van IenW vallen, uiteraard in nauwe samenwerking met de andere 
ministeries. 
De departementale crisisstructuur van het ministerie van IenW wordt ondersteund door het Departementaal 
Coördinatiecentrum Crisisbeheersing (DCC-IenW) en bestaat uit een Voorbereidingsgroep (VG) en een 
Coördinatiegroep (CG). Communicatie wordt binnen IenW opgepakt door de afdeling DCO (Directie communi-
catie). Een uitvoerige toelichting is beschreven in het Handboek Crisisbeheersing DCC-IenW. 
3.3.5 Stichting Centraal Orgaan Voorraadvorming Aardolieproducten (COVA)
In opdracht van het ministerie van EZK beheert het COVA de strategische olievoorraden. In het geval van een 
(dreigende) ruwe olie- of olieproductcrisis heeft het COVA een rol in het verzamelen, duiden en delen van 
beschikbare informatie over olievoorraden, in opdracht van het ministerie van EZK ten behoeve van onder 
andere het Informatieteam (IT) en het IAO. De uitvoering van het inzetten van strategische voorraden gebeurt 
door het COVA in opdracht van de minister voor KE. 
In de Wet voorraadvorming aardolieproducten (2012), BWBR0032775, staat de procedure omtrent inzet van 
strategische voorraad nader omschreven. 
20 | Landelijk Crisisplan Olie
