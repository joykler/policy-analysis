herstelrecht en mediation in zedenzaken en hoe daarvoor meer ruimte zal worden geboden. Deze 
leden vragen of de regering ook aan OM-afdoening denkt.   
 
In elke specifieke zedenzaak wordt bekeken wat de meest betekenisvolle afdoening is. Dat kan een 
strafrechtelijke afdoening zijn, maar er wordt ook nadrukkelijk gekeken of een andere afdoening of 
een combinatie van andere afdoeningen passend(er) is. Herstelrecht kan worden ingezet in of 
naast het strafrecht. Een verhoogde inzet van herstelrecht, waaronder herstelbemiddeling of 
mediation in strafzaken, kan mogelijk bijdragen aan een betekenisvolle afdoening. Hierdoor wordt 
beter aangesloten bij de behoefte van slachtoffers en bij wat nodig is voor een specifieke zaak. 
Tevens kan de inzet van herstelrecht verdachten of daders inzicht geven in de impact van het 
eigen handelen. Dat heeft een gunstige invloed op de kans op recidive. Als de toepassing van 
herstelrecht in het kader van een beslissing over de afdoening of berechting van het strafbare feit 
wenselijk wordt geacht, dan is op grond van het Beleidskader Herstelrechtvoorzieningen gedurende 
het strafproces (hierna: Beleidskader) mediation in strafzaken de voorliggende voorziening. Er is 
een landelijke toename te zien van het aantal gevallen waarin mediation in zedenzaken wordt 
toegepast. Herstelbemiddeling staat daarentegen los van een lopende strafzaak en is in beginsel 
altijd mogelijk: kort na het incident, maar ook nog jaren later. In toenemende mate wordt in 
zedendelicten herstelbemiddeling ingezet door Perspectief Herstelbemiddeling. Ook is Perspectief 
Herstelbemiddeling samen met Slachtofferhulp Nederland en Restorative Justice Nederland het 
project ‘herstelcirkels’ gestart. Dit project richt zich op herstel van zedenslachtoffers en het 
versterken van de relatie met de omgeving.  
 
Bij de politie is er in toenemende mate aandacht voor de inzet van herstelrecht. Na elke melding 
van een seksueel misdrijf wordt door de zedenrecherche aan de melder informatie verstrekt over 
het aangifteproces, de rechten van het slachtoffer en over de mogelijkheid van herstelrecht. Verder 
is in het kader van het Actieplan versterken ketenaanpak zedenzaken, dat als doelstelling heeft om 
de aanpak van zedenzaken door de organisaties uit de strafrechtketen te verbeteren en verder te 
professionaliseren, aandacht voor het betekenisvol afdoen van zedenzaken. In dit kader wordt 
bijvoorbeeld bezien of breder gebruik kan worden gemaakt van herstelrecht.  
 
Naar aanleiding van de vraag van de leden van uw fractie of de regering ook aan OM-afdoening in 
deze zaken denkt licht ik toe dat conform de aanwijzingen van het openbaar ministerie zedenzaken 
zich in beginsel niet voor een OM-afdoening lenen. 
 
De leden van de SP-fractie vragen of inwerkingtreding van dit wetsvoorstel in 2024 niet erg 
optimistisch is aangezien het meer vraagt van de politie in de aanpak van zedenzaken.  
Ook vragen zij hoe het openbaar ministerie extra onderzoeken moet aankunnen.  
 
Allereerst verwijs ik graag naar mijn antwoord op soortgelijke vragen van de leden van de fracties 
van VVD, D66, CDA en ChristenUnie (eerder deze paragraaf en paragraaf 1). Zoals in reactie op die 
vragen is toegelicht wordt met inwerkingtreding van het wetsvoorstel niet gewacht totdat de 
implementatie tot in de puntjes is geregeld of de benodigde capaciteitsuitbreiding volledig is 
gerealiseerd. Zodra dat verantwoord is zal de wet in werking treden.  
  
Naar aanleiding van de vraag van de leden van de SP-fractie over de uitbreiding van capaciteit bij 
de politie merk ik graag het volgende op. In algemene zin is mijn verwachting dat de capaciteit bij 
de politie in 2025 op orde is. De aanpak van seksuele misdrijven is hiervan een onderdeel. De 
capaciteitsuitbreiding voor de aanpak van seksuele misdrijven in het kader van de motie Klaver c.s. 
zal bijvoorbeeld eind 2023 zijn afgerond. De capaciteitsuitbreiding in het kader van dit wetsvoorstel 
met betrekking tot seksuele misdrijven en seksuele intimidatie zal echter naar verwachting 
afgerond zijn in 2026. Politiecapaciteit is schaars en vergt van de politie in goede afstemming met 
het gezag scherpe keuzes in de prioritering, zodat capaciteitsinzet op de prioritering van deze 
keuzes kan worden gegarandeerd. Daarnaast zal er ook altijd nieuwe wetgeving zijn waardoor de 
capaciteit bij de politie moet worden vergroot.
