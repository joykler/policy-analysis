de reikwijdte van hun gedrag te overzien. Door niet leeftijdsconform seksueel gedrag kan hun 
seksuele ontwikkeling worden geschaad. Seksueel meerderjarige kinderen kunnen in beginsel zelf 
invulling geven aan hun seksuele leven. Dat betekent bijvoorbeeld dat zij met wie zij willen 
ontmoetingen voor seksuele doeleinden kunnen afspreken. Het voorstellen van een ontmoeting 
voor seksuele doeleinden met een kind jonger dan zestien is daarentegen strafbaar op grond van 
het voorgestelde artikel 251, eerste lid, onderdeel c. Ook voor de andere gedragingen die strafbaar 
worden gesteld in artikel 251 – indringende seksuele benadering en getuige doen zijn van een 
handeling of een visuele weergave van seksuele aard of met een onmiskenbaar seksuele strekking 
- geldt dat deze niet zijn toegestaan ten aanzien van zestienminners als dit gebeurt op een wijze 
die voor hen schadelijk is te achten, terwijl dit onderdeel kan zijn van het seksuele leven van 
seksueel meerderjarigen voor wie dit niet schadelijk te achten is. Bij seksualiserende benadering 
van zeventien- en achttienjarigen kan er onder omstandigheden overigens wel sprake zijn van 
strafbaarheid wegens pornografie, (online) aanstootgevend gedrag of seksuele intimidatie. 
 
De leden van de ChristenUnie-fractie vragen waarom het instrument van de lokpuber niet kan 
worden ingezet voor virtuele slachtoffers van zestien en zeventien jaar.  
 
Graag verwijs ik deze leden naar mijn antwoord op de gelijkluidende vraag van de leden van de 
CDA-fractie over de inzet van de lokpuber (paragraaf 7.1). 
 
Artikel 254 
 
De leden van de VVD-fractie constateren dat de strafverzwaringsgronden van artikel 254 zijn 
gekoppeld aan een gefixeerde verhoging met drie jaar gevangenisstraf van het strafmaximum dat 
op het gronddelict is gesteld. Zij vragen waarop de verhoging met drie jaar gevangenisstraf is 
gebaseerd.   
 
De strafverzwaringsgronden verhogen de maximale gevangenisstraf die op het gronddelict is 
gesteld. Het advies van de Afdeling advisering van de Raad van State heeft aanleiding gegeven 
voor de keuze voor een gefixeerde verhoging – in plaats van een relatieve verhoging – van de op 
het gronddelict gestelde gevangenisstraf. Dit vanwege de uiteenlopende strafmaxima die op de 
seksuele misdrijven zijn gesteld. Die gefixeerde verhoging is aan de orde wanneer één of meer van 
de in artikel 254, eerste lid opgenomen strafverzwaringsgronden van toepassing is en in het geval 
sprake is van zwaar lichamelijk letsel of te duchten levensgevaar als bedoeld in het tweede lid van 
die bepaling. De verhoging van het toepasselijke strafmaximum met drie jaren gevangenisstraf, zo 
antwoord ik in de richting van de leden, sluit aan bij de mate van verhoging die ook bij enkele 
andere ernstige misdrijven aan de orde is. Te denken valt aan mensenhandel (artikel 273f Sr), 
waarbij het strafmaximum van twaalf jaren gevangenisstraf dat op het gronddelict is gesteld 
(eerste lid) bij toepasselijkheid van strafverzwaringsgronden trapsgewijs wordt verhoogd naar 
respectievelijk vijftien jaren, achttien jaren en levenslange gevangenisstraf (derde tot en met vijfde 
lid). Diezelfde verhoging met drie jaren gevangenisstraf wordt bijvoorbeeld toegepast in het kader 
van diefstal met geweld (artikel 312 Sr).     
 
De leden van de CDA-fractie vragen of de regering het met deze leden eens is dat niet alleen 
klanten die betalen voor seks met een kind maar ook klanten die betalen voor seks met een 
meerderjarig persoon, de markt voor seksuele uitbuiting in stand houden. 
 
Betaalde seks is in Nederland legaal. Er zijn echter vrouwen en mannen, en zelfs kinderen, die dit 
werk niet vrijwillig doen. Dit heeft niks met de vrije en verantwoorde uitoefening van een legaal 
beroep te maken. Zij zijn slachtoffers van een seksueel misdrijf of mensenhandel. Minderjarigen en 
slachtoffers van mensenhandel dienen beschermd te worden tegen dit soort misstanden. Bij deze 
misstanden heeft ook de klant die voor seks betaalt een verantwoordelijkheid. In het huidige 
artikel 248b Sr is seksueel contact met een kind in de leeftijd van zestien tot achttien jaar dat zich 
tegen betaling hiervoor beschikbaar stelt ook al strafbaar gesteld. In dit wetsvoorstel is ook een 
specifieke delictsvorm opgenomen voor die gevallen waarin wordt betaald voor seks met een kind
