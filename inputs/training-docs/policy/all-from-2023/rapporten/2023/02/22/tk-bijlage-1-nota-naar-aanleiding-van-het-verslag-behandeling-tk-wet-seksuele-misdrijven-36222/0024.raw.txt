Seksueel contact met een kind in de leeftijd van zestien tot achttien jaren dat zich tegen betaling 
hiervoor beschikbaar stelt, is strafbaar (huidig artikel 248b Sr) en blijft strafbaar (voorgestelde 
artikelen 245, eerste lid, onder d, 246, eerste lid, onder d). De huidige zedentitel bevat geen 
specifieke voorziening voor betaalde seks met kinderen beneden de leeftijd van zestien jaren. 
Seksueel misbruik van kinderen beneden de leeftijd zestien is altijd strafbaar, ongeacht het 
betalingsaspect. Wel kan en wordt deze omstandigheid binnen de geldende strafmaxima door het 
openbaar ministerie en de rechter betrokken bij de strafeis en de strafoplegging. Jonge kinderen 
die tegen betaling seksuele handelingen verrichten kunnen zich in een situatie van seksuele 
uitbuiting bevinden, of daarin makkelijk terechtkomen. Blootstelling aan betaalde seks op jonge 
leeftijd heeft vaak grote gevolgen voor kinderen. Klanten van betaalde seks met jonge kinderen 
houden de markt voor seksueel misbruik van kinderen in stand. Dit maakt dat het hebben van 
betaalde seks met een minderjarige als een strafverzwarende omstandigheid is aangemerkt 
(voorgesteld artikel 254, eerste lid, onderdeel e, in verbinding met de artikelen 247 tot en met 
250). Met het wettelijk verankeren hiervan wordt mede uitvoering gegeven aan een in de Tweede 
Kamer aangenomen motie waarin is verzocht wettelijk te regelen dat betaalde seks met 
zestienminners strafverzwarend is (Kamerstukken II 2020/21, 35570 VI, nr. 85). Daarmee is 
beoogd de strafwaardigheid van betaald seksueel contact met minderjarigen, ongeacht of die 
minderjarige door een derde tot die seksuele dienstverlening is bewogen, op passende wijze in de 
wet tot uitdrukking te brengen.  
 
Tegelijkertijd is ook het beleid erop gericht om klanten bewust te maken van hun 
verantwoordelijkheden. Zo heeft het kabinet het afgelopen jaar een integraal pakket aan uw Kamer 
gepresenteerd dat ervoor moet zorgen dat klanten zich bewust zijn van hun rol (Kamerstukken II, 
2020/21, 28638, nr. 205). Met dit integrale pakket aan maatregelen komt er meer zicht op klant-
daders en wordt een heldere norm geformuleerd voor klanten die gebruik maken van betaalde 
seks. Als onderdeel van dit pakket voert het Centrum tegen Kinderhandel en Mensenhandel verder 
onderzoek uit naar klanten die seks tegen betaling hebben gehad met slachtoffers jonger dan 
zestien jaar (Kamerstukken II, 2020/21, 28 638, nr. 205). Het onderzoek gaat nader in op klanten 
die seks kopen van een minderjarige en onderzoekt in hoeverre kan worden gesproken van een 
kentering in de aanpak van dit fenomeen sinds de Valkenburgse zedenzaak. Daarnaast wordt 
ingegaan op de achtergrond, motieven en modus operandi van veroordeelde klanten en wordt 
gekeken naar de wijze waarop de opsporing en vervolging van klanten van minderjarige 
slachtoffers vanuit de opsporing wordt vormgegeven. De uitkomsten van het onderzoek worden 
begin 2023 verwacht.  
 
In aanvulling op het wettelijk kader voor klanten van betaalde seks zijn klanten op grond van 
artikel 273g Sr sinds 1 januari 2022 ook strafbaar als zij een seksuele dienst afnemen van een 
sekswerker van wie de verdachte weet of ernstige reden heeft om te vermoeden dat hij of zij 
slachtoffer is van mensenhandel. Het vragen naar een legitimatiebewijs is een van de vormen van 
verantwoord klantengedrag. Bij twijfels over of wetenschap van misstanden wordt van de klant 
verwacht af te zien van de seks tegen betaling. Om klanten over het wettelijk kader en 
verantwoord klantengedrag te informeren, startte het ministerie van Justitie en Veiligheid de 
campagne 'Niet alles is wat het lijkt'. Het antwoord op een andere vraag van de leden van de CDA-
fractie over betaalde seks met kinderen geeft meer inzicht in de doelstelling van deze campagne 
(zie deze nota, onder II ‘Artikelsgewijze toelichting’, Artikel 1, onderdeel K, artikel 254). 
 
De leden van de SP-fractie geven aan met interesse te hebben kennisgenomen van het voorstel om 
schuldaanranding, opzetaanranding, schuldverkrachting en opzetverkrachting in het Wetboek van 
Strafrecht te introduceren. Deze leden hebben tevens opgemerkt dat een eerdere versie van dit 
wetsvoorstel nog het delict ‘seks tegen de wil’ bevatte. Tegen die achtergrond vragen zij de 
regering de keuze om seksueel grensoverschrijdend gedrag via verschillende delictsvormen van 
aanranding en verkrachting nader toe te lichten.
