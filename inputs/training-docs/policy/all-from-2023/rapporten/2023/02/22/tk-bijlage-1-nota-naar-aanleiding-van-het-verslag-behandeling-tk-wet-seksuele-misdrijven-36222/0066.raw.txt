De figuur van de zogenaamde ‘lokpuber’ kan worden ingezet voor de opsporing en vervolging van 
seksuele benadering van kinderen beneden de leeftijd van zestien jaar (artikel 251), waaronder 
sexchatting (eerste lid, onderdeel a) en grooming (eerste lid, onderdeel c). Aangezien deze 
strafbaarstelling kinderen beneden de leeftijd van zestien jaren of personen die zich voordoen als 
een kind beneden de leeftijd van zestien jaren betreft, zal de inzet van de lokpuber daartoe ook 
zijn beperkt.  
 
De leden van de fracties van SP en VVD vragen waarom er niet voor is gekozen artikel 139h Sr te 
verplaatsen naar Titel XIV seksuele misdrijven.  
 
In de nieuwe Titel XIV Seksuele misdrijven wordt de strafrechtelijke aansprakelijkheid geregeld 
voor verschillende vormen van seksueel grensoverschrijdend gedrag die een ernstige aantasting 
vormen van de lichamelijke en seksuele integriteit. De strafbaarstelling van misbruik van seksueel 
beeldmateriaal (artikel 139h Sr) beschermt primair de (seksuele) privacy. Het gaat bij die 
strafbaarstelling om het opzettelijk en zonder medeweten of toestemming van de betrokkene 
vervaardigen van een afbeelding van seksuele aard, evenals het in bezit hebben van een op 
dergelijke wijze vervaardigde afbeelding en het openbaar maken hiervan. Daarnaast is het 
openbaar maken van een afbeelding van seksuele aard – ongeacht of deze wel of niet zonder 
medeweten of toestemming van de afgebeelde is vervaardigd of in bezit is – met het oogmerk de 
afgebeelde persoon te benadelen strafbaar op grond van deze bepaling. Vooropstaat bij artikel 
139h Sr aldus de bescherming tegen ernstige privacyschendingen van de ene burger jegens een 
andere burger als gevolg van het bewust vervaardigen en openbaar maken van intiem seksueel 
beeldmateriaal. De bescherming van de privacy maakt onderdeel uit van de bescherming van 
openbare orde en wordt beschermd in Titel V Misdrijven tegen de openbare orde. Plaatsing van 
deze bepaling in deze titel is passend vanwege het rechtsgoed dat hierin centraal staat.  
 
Met verwijzing naar het feit dat seksuele misdrijven slachtoffers geregeld levenslang tekenen, 
vragen de leden van de SP-fractie de regering om de keuze voor de diverse verjaringstermijnen 
nader toe te lichten. 
 
Met de leden van de SP-fractie ben ik mij ervan bewust dat seksuele misdrijven voor slachtoffers 
langdurige en verstrekkende gevolgen kunnen hebben. Daarbij komt dat lange tijd voorbij kan 
gaan voordat slachtoffers van seksueel geweld in staat zijn daarmee naar buiten te treden. Dit 
maakt dat deze groep slachtoffers belang heeft bij een ruime verjaringsregeling. Dat weegt voor 
mij heel zwaar. Tegelijk moet de wettelijke verjaringssystematiek in het oog worden gehouden, die 
is gebaseerd op een zekere mate van evenredigheid tussen de verjaringstermijn en de strafhoogte 
(vgl. artikel 70 Sr).  
 
Tegen de achtergrond hiervan is in het wetsvoorstel tot uitgangspunt genomen dat de (nieuwe) 
seksuele misdrijven in de huidige systematiek van de verjaringsregeling worden ingepast. Op 
grond van de algemene verjaringsregeling is het wettelijk strafmaximum dat op het misdrijf is 
gesteld in beginsel bepalend voor de duur van de verjaringstermijn (artikel 70, eerste lid, Sr). Dit 
brengt bijvoorbeeld mee dat de delicten schuldaanranding (artikel 240) en aanstootgevend gedrag 
(artikel 254b) na ommekomst van zes jaar verjaren, gerekend vanaf de dag na die waarop het feit 
is gepleegd (artikel 71 Sr). Bij stuiting van de verjaring wordt die termijn verdubbeld (artikel 72 
Sr).  
 
Tegelijk is in het wetsvoorstel gewaarborgd dat de ernstigste seksuele misdrijven niet verjaren. Ik 
licht dat toe. Artikel 70, tweede lid, Sr bevat enkele uitzonderingen op de hoofdregel dat het recht 
tot strafvordering naar verloop van tijd verjaart. Ten eerste verjaart het recht tot strafvordering 
niet voor de misdrijven waarop gevangenisstraf van twaalf jaren of meer is gesteld (onderdeel 1º). 
De ernst van deze strafbare feiten rechtvaardigt dat bij deze categorie misdrijven het verstrijken 
van tijd niet aan strafrechtelijke vervolging in de weg staat. Langs deze weg is gekwalificeerde 
verkrachting (artikel 243, tweede lid) niet onderhevig aan verjaring. Ten tweede bevat het huidige 
66
