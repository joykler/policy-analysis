algemeen wat hoger dan in Nederland, zij het dat in die landen niet is voorzien in een aan het 
voorgestelde artikel 254 gelijksoortige regeling van strafverzwarende omstandigheden dat de 
strafmaxima verder verhoogt. In deze landen zal de rechter bij de strafoplegging – binnen het 
toepasselijk strafmaximum – eveneens rekening houden met strafverzwarende omstandigheden 
(zie bijvoorbeeld § 46 Strafgesetzbuch en artikel 417/50 Strafwetboek).  
 
De leden van D66-fractie vinden het terecht dat in het wetsvoorstel specifiek rekening wordt 
gehouden met normaal seksueel experimenteergedrag tussen jongeren. Deze leden vragen wel 
wanneer sprake is van “een gelijkwaardige situatie tussen leeftijdsgenoten”. Daarbij vragen zij 
wanneer sprake is van “leeftijdsgenoten” en vanaf welk verschil de strafuitsluitingsgrond niet meer 
van toepassing is.  
 
Het verheugt mij dat de leden van de D66-fractie het terecht vinden dat rekening wordt gehouden 
met normaal seksueel experimenteergedrag tussen jongeren. Hoewel per geval zal moeten worden 
beoordeeld of sprake is van een gelijkwaardige situatie tussen leeftijdsgenoten, zal ik proberen 
hierover meer duidelijkheid te verschaffen. Onder leeftijdsgenoot wordt een persoon met een 
gering leeftijdsverschil verstaan. Zo kan een leeftijdsverschil van twee jaar in geval van een 
vijftien- en een zeventienjarige in beginsel als gering worden beschouwd (Hoge Raad 30 maart 
2010, ECLI:NL:HR:2010:BK4794). De ondergrens ligt bij twaalf jaren. De bovengrens is afhankelijk 
van de leeftijd van degene met wie het seksuele contact plaatsvindt en is dus niet vastgelegd.  
 
Het beleid van het openbaar ministerie voor de afdoening van sextingzaken, vastgelegd in ‘Pubers 
in beeld’, gaat ervan uit dat een leeftijdsverschil van vijf jaar of meer in ieder geval geen beperkt 
leeftijdsverschil is. Naast het verschil in kalenderjaren kan ook betekenis toekomen aan het 
verschil in ontwikkelingsniveau en of levensfase (cognitief en/of seksueel). In algemene zin zal 
daarbij kunnen gelden dat naarmate de betrokkenen jonger zijn het leeftijdsverschil in jaren 
minder snel als gering zal worden aangemerkt en dat aan het leeftijdsverschil in jaren minder 
gewicht zal worden toegekend als het ontwikkelingsniveau en/of de levensfase minder uiteen- of 
gelijkloopt. Het is daarbij niet uitgesloten dat een van betrokkenen bijvoorbeeld achttien of 
negentien jaar is. Naast het leeftijdsverschil kan voor de beoordeling of sprake is van een 
gelijkwaardige situatie tussen betrokkenen en of de strafuitsluitingsgrond van toepassing is onder 
meer van belang zijn of betrokkenen een (seksuele) relatie hadden en wat de aard van de seksuele 
handelingen is. In zijn algemeenheid kan worden gezegd dat bij een gering leeftijdsverschil, een 
vrijwillig seksueel contact en een (seksuele) relatie in beginsel kan worden gesproken van een 
gelijkwaardige situatie tussen betrokkenen.  
 
De leden van de D66-fractie vragen of de regering aan de hand van voorbeelden nader kan 
toelichten wanneer consensueel seksueel verkeer tussen personen die in een hiërarchische relatie 
tot elkaar staan strafbaar is. 
 
De nieuwe delicten aanranding en verkrachting beogen te beschermen tegen onvrijwillig seksueel 
contact. Binnen een functionele afhankelijkheidsrelatie – waarbinnen de betrokkenen een 
ongelijkwaardige positie innemen – rust op de bovengeschikte persoon de verantwoordelijkheid om 
voor ogen te houden dat zo’n relatie de keuzevrijheid van de ondergeschikte in meer of mindere 
mate kan beperken. Dit geeft uitdrukking aan de sociale norm dat seksueel contact vrijwillig en 
gelijkwaardig behoort te zijn. Het door de leden van de D66-fractie aangehaalde tekstdeel uit het 
nader rapport – inhoudende dat er binnen een functionele afhankelijkheidsrelatie alleen ruimte is 
voor seksueel contact indien die afhankelijkheid niet van wezenlijke invloed is op bedoelde vrije 
wilsbepaling van de ondergeschikte – krijgt in de memorie van toelichting nader invulling in de 
toelichting op artikel 241.  
 
De bedoelde wezenlijke invloed is in beginsel aan de orde bij seksueel contact in de context van 
een juridisch geformaliseerde gezagsrelatie dan wel een professionele hulpverlenings- of 
zorgrelatie. Behalve in uitzonderlijke gevallen waarin die relatie bij de seksuele handelingen geen 
enkele rol speelt – in die zin dat daarbij enige vorm van afhankelijkheid niet van invloed is geweest 
34
