Wat betreft de terminologie is in deze bepaling zoveel mogelijk aangesloten bij reeds geldende 
definities van seksuele intimidatie. In artikel 2, tweede lid, van richtlijn 2002/73/EG wordt het 
begrip seksuele intimidatie als volgt omschreven: “wanneer zich enige vorm van ongewenst 
verbaal, non-verbaal of fysiek gedrag met een seksuele connotatie voordoet met als doel of gevolg 
dat de waardigheid van een persoon wordt aangetast, in het bijzonder wanneer een bedreigende, 
vijandige, beledigende, vernederende of kwetsende situatie wordt gecreëerd”. Ter uitvoering van 
de richtlijn is in artikel 1a van de Algemene wet gelijke behandeling de volgende definitie van 
seksuele intimidatie opgenomen: enige vorm van verbaal, non-verbaal of fysiek gedrag met een 
seksuele connotatie dat als doel of gevolg heeft dat de waardigheid van de persoon wordt 
aangetast, in het bijzonder wanneer een bedreigende, vijandige, beledigende, vernederende of 
kwetsende omgeving wordt gecreëerd. Artikel 7:646 lid 8 BW, dat gaat over gelijke behandeling op 
het werk, bevat dezelfde definitie. De definitie van seksuele intimidatie in artikel 40 van het 
Verdrag van Istanbul is min of meer gelijkluidend als de definitie die is opgenomen in de richtlijn: 
“elke vorm van ongewenst verbaal, non-verbaal of fysiek seksueel getint gedrag met het doel of 
gevolg de waardigheid van een persoon te schenden, in het bijzonder door het creëren van een 
intimiderende, vijandige, onterende, vernederende of beledigende omgeving”. 
 
Bij de voorbereiding van het wetsvoorstel waarin deze strafbaarstelling is opgenomen, is gekeken 
naar de uitleg en afgrenzing van de artikelen met betrekking tot straatintimidatie uit de algemene 
plaatselijke verordeningen (APV’s) van verschillende gemeenten. De onderhavige strafbaarstelling 
sluit aan, voor zover het gedrag met een seksuele component betreft, bij de reikwijdte van het 
gedrag dat deze APV-artikelen bestrijken. De formulering van de voorgestelde strafbaarstelling 
luidt evenwel anders. In de artikelen die in de verschillende APV’s zijn of waren opgenomen, 
kunnen grofweg twee varianten worden onderscheiden, waarbij de precieze vormgeving van de 
bepaling varieert: 
 
- Variant 1 (onder meer Amsterdam en Rotterdam): Het is verboden op of aan de weg of in 
een voor publiek toegankelijk gebouw in individueel of in groepsverband een ander of 
anderen uit te jouwen of met aanstootgevende taal, gebaren, geluiden of gedragingen 
lastig te vallen. 
- Variant 2 (onder meer Arnhem en Alkmaar): Het is verboden op een openbare plaats (…) 
zich op te houden op een wijze die voor andere gebruikers of omwonenden onnodig 
overlast of hinder veroorzaakt.  
 
De formulering van deze bepalingen kan vragen oproepen in verband met de voorzienbaarheid van 
strafbaar gedrag. Ten aanzien van de strafbaarstelling van straatintimidatie in de Rotterdamse APV 
heeft het Gerechtshof Den Haag eind 2019 een uitspraak gedaan in hoger beroep waarmee deze 
bepaling onverbindend is verklaard (Gerechtshof Den Haag 19 december 2019, 
ECLI:NL:GHDHA:2019:3293). Daarbij stelde het gerechtshof - dat eerst oordeelde dat uitsluitend 
bij wet in formele zin een dergelijke inbreuk op de vrijheid van meningsuiting kan worden gemaakt 
(artikel 7, derde lid, Grondwet) - zich op het standpunt dat met de formulering van 
straatintimidatie in de APV onvoldoende werd voldaan aan het voorzienbaarheidsvereiste dat 
voortvloeit uit artikel 10 van het EVRM. Het tweede lid van dat artikel bepaalt dat met het oog op 
bepaalde te beschermen belangen, beperkingen mogen worden gesteld aan de vrijheid van 
meningsuiting, mits die “foreseeable”, dat is voorzienbaar zijn in de wet. Over de voorzienbaarheid 
werd het volgende opgemerkt: “Bij de gedragingen “(..) een ander of anderen (..) met 
aanstootgevende taal, gebaren, geluiden of gedragingen lastig (..) vallen” is sprake van een niet 
nader gedefinieerd vereiste van subjectief gevolg, te weten “lastig (…) vallen” (en volgens de 
toelichting op de APV “hinder, overlast en gevoelens van onveiligheid met als gevolg een verstoring 
van de normale gang van zaken van het gemeenschapsleven veroorzaken”). Daarbij lijkt het van 
de ontvanger van de uiting af te hangen of die de uiting als “lastig vallen” ervaart en dus of sprake 
40
