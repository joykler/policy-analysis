Van het voor verkrachting vereiste “seksueel binnendringen van het lichaam” kan op grond van de 
huidige wet uitsluitend sprake zijn bij het ondergaan van seksuele penetratie van het lichaam van 
het slachtoffer en de dader die seksuele penetratie verricht (K. Lindenberg en A.A. van Dijk, 
Herziening van de zedendelicten?, Rijksuniversiteit Groningen, WODC: 2016, paragraaf 2.7.2). 
Deze beperkte uitleg brengt mee dat soortgelijke vormen van seksueel binnendringen van het 
lichaam – zoals het seksueel binnendringen van het eigen lichaam, het lichaam van de dader of het 
lichaam van een derde – slechts kunnen worden gekwalificeerd als aanranding. Het nieuwe delict 
verkrachting omvat ook deze overige vormen van het onvrijwillig seksueel binnendringen van het 
lichaam, die immers naar hun aard en ernst even strafwaardig kunnen zijn als de seksuele 
penetratie van het lichaam van het slachtoffer door de dader. Dit betekent inderdaad, zo wordt in 
reactie op de vraag van de leden van de D66-fractie opgemerkt, dat sprake kan zijn van 
verkrachting zonder dat het lichaam van het slachtoffer seksueel is binnengedrongen. Daarnaast 
strekt het “met” een persoon seksuele handelingen verrichten als bedoeld in de nieuwe Titel XIV 
Seksuele misdrijven zich ook uit tot vormen van seksuele interactie waarbij de dader op afstand de 
regie voert – bijvoorbeeld via een webcam – over seksuele handelingen die direct een gevolg zijn 
van of rechtstreeks verband houden met het onderling contact op afstand tussen dader en 
slachtoffer (het zogeheten “interactiecriterium”). In dit verband kan bijvoorbeeld worden gedacht 
aan de situatie dat op afstand van een slachtoffer wordt verlangd dat deze seksuele handelingen 
verricht die mede bestaan uit het seksueel binnendringen van het eigen lichaam of het seksueel 
binnendringen van het lichaam van een derde. In dergelijke gevallen wordt immers evenzeer 
inbreuk gemaakt op de seksuele integriteit van het slachtoffer als bij fysieke handelingen tussen 
dader en slachtoffer. 
 
Verder constateren de leden van de D66-fractie dat – anders dan in de huidige zedentitel – het 
wetsvoorstel geen specifieke seksuele misdrijven bevat tegen slachtoffers die in een staat van 
geestelijke of lichamelijke onmacht verkeren. De leden vragen of dit op enige wijze afbreuk kan 
doen aan de strafrechtelijke bescherming van deze groep personen. 
 
De specifieke strafrechtelijke bescherming van personen die in een staat van geestelijke of 
lichamelijke onmacht verkeren tegen seksueel misbruik krijgt nu vorm via zelfstandige 
strafbaarstellingen (de huidige artikelen 243 en 247 Sr). Het voorgestelde artikel 244 handhaaft de 
specifieke bescherming van geestelijk of lichamelijk onmachtigen tegen seksueel misbruik en 
verbreedt deze tot misbruik in de vorm van schuldaanranding en schuldverkrachting. De omlijning 
van de bedoelde geestelijke en lichamelijke onmacht – die zowel kortdurende als langduriger 
toestanden omvat – sluit rechtstreeks aan bij die in de huidige artikelen 243 en 247 Sr. Daarom is 
er geen aanleiding te verwachten dat op enige wijze afbreuk wordt gedaan aan de huidige 
strafrechtelijke bescherming van personen die in een staat van geestelijke of lichamelijke onmacht 
verkeren. 
 
De leden van de CDA-fractie overwegen dat bij aanranding en verkrachting een scheidslijn bestaat 
tussen de opzet- en schuldvariant. Om die reden vragen deze leden op welke manieren in de 
bewijsvoering onderscheid kan worden gemaakt tussen beide varianten.  
 
Allereerst verwijs ik de leden graag naar mijn reactie op vragen van de leden van de D66-fractie in 
deze paragraaf van de nota, waar ik nader heb toegelicht waarin de mentale houding van de dader 
in de opzetvariant (vol opzet en voorwaardelijk opzet) verschilt van de mentale houding van de 
dader in de schuldvariant (bewuste en onbewuste schuld). Kort gezegd veronderstellen zowel de 
opzet- als de schuldvariant dat de dader het seksueel contact aanvangt of voortzet, terwijl diegene 
zich bewust is van duidelijke signalen dat bij de ander de wil tot seksueel contact ontbreekt. Het 
voor de opzetvariant vereiste opzet is aanwezig wanneer de dader zich ten minste bewust is van 
deze mogelijkheid en die reële kans eenvoudigweg accepteert, voor lief neemt (voorwaardelijk 
opzet). De wezenlijke onverschilligheid die hierin tot uitdrukking komt, kenmerkt de ondergrens 
van de opzetvariant. Bij de schuldvariant gaat het om een verkeerde inschatting van duidelijke 
signalen dat bij de ander de wil tot seksueel contact ontbreekt, doordat de dader – zonder op
