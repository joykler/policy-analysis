De Raad voor de rechtspraak heeft er in het consultatieadvies op gewezen dat er behoefte is aan 
een glijdende schaal wat betreft de bestraffingsmogelijkheden. Met name in de situaties waarin na 
voornoemde afweging toch moet worden geconcludeerd dat strafvervolging wordt ingesteld, denk 
daarbij aan gevallen van uit de hand gelopen sexting, kan het bijzonder knellend zijn als jeugdige 
daders geen taakstraf kunnen krijgen. Daarbij speelt mee dat deze doelgroep juist vanwege hun 
ontwikkelingsfase moeten kunnen leren waar grenzen liggen op het gebied van seksualiteit om zo 
niet opnieuw de fout in te gaan. Het voorkomen van recidive staat hierbij voorop. Tegen deze 
achtergrond is voorgesteld het taakstrafverbod voor jeugdige plegers van kinderpornografische 
delicten op te heffen, zodat de rechter de mogelijkheid wordt geboden voor deze delicten 
uitsluitend een taakstraf op te leggen in situaties waarin sprake is van uit de hand gelopen 
experimenteergedrag tussen jongeren onderling. Dit neemt niet weg dat in ernstige gevallen altijd 
meer gewicht kan worden toegekend aan het vergeldingsaspect.  
 
Uit de beschikbare informatie in de managementinformatiesystemen van de Raad voor de 
rechtspraak blijkt dat in de periode van 1 april 2014 – het moment van inwerkingtreding van 
artikel 77ma Sr waarmee het taakstrafverbod voor minderjarige daders werd ingevoerd - tot 
oktober 2022 in totaal in 92 zaken minderjarigen zijn veroordeeld voor het delict kinderpornografie 
(huidige artikel 240b Sr), gepleegd na 1 april 2014. Aan minder dan vijf van de 92 veroordeelde 
minderjarigen is een onvoorwaardelijke vrijheidsstraf van één dag opgelegd in combinatie met een 
taakstraf (werk- of leerstraf). Dit kan een indicatie zijn dat de rechter in die gevallen liever een 
kale taakstraf had willen opleggen, maar dat hoeft niet het geval te zijn. Uit de 
managementinformatiesystemen van de Raad voor de rechtspraak kan geen andere informatie 
worden afgeleid die zicht geeft op de mogelijke wens van rechters om in specifieke zaken liever 
een kale taakstraf op te leggen. 
 
Het WODC-onderzoek waaraan de leden van de VVD-fractie refereren richt zich specifiek op de 
strafmaat voor jeugdigen en jongvolwassenen die zich schuldig maken aan ernstige gewelds- en 
zedenmisdrijven (Kamerstukken II 2021/22, 28741, nr. 88). In het uitgevoerde onderzoek is 
daarbij uitgegaan van de volgende misdrijven: (poging tot) moord (artikel 289 Sr), (poging tot) 
doodslag (artikelen 287/288 Sr), mishandeling met zwaar letsel of de dood tot gevolg en 
verkrachting (artikel 242 Sr). Tijdens de interviews is aan de magistraten gevraagd wat zij 
hieronder verstaan. Slechts één respondent noemt ‘kinderpornografie’. De resultaten van dit 
onderzoek laten zich hierdoor niet goed vertalen naar de strafmaat voor kinderpornografie. De 
minister voor Rechtsbescherming heeft uw Kamer toegezegd over de uitkomsten van dit onderzoek 
in overleg met de partners in de jeugdstrafrechtketen te treden om uw Kamer daarna een 
inhoudelijke reactie te sturen. Naar verwachting wordt die beleidsreactie in het eerste kwartaal van 
2023 naar uw Kamer gestuurd. 
 
I  
 
De leden van de ChristenUnie-fractie vragen waarom, naast artikel 243, eerste en tweede lid, niet 
ook artikel 242 in artikel 136 Sr is opgenomen. 
 
In artikel 136 Sr is het opzettelijk nalaten van het tijdig melden van bepaalde ernstige misdrijven 
die een ander voornemens is te plegen, indien het misdrijf is gevolgd, strafbaar gesteld. Het gaat 
daarbij in de regel om misdrijven die met een bepaald oogmerk of, al dan niet volgend uit de aard 
van de gedraging, niet anders dan opzettelijk kunnen worden gepleegd. Degene die het voornemen 
heeft om een misdrijf te plegen zal dit met iemand moeten hebben gedeeld, anders kan die ander 
daarvan niet op de hoogte zijn. In de situatie dat iemand van plan is een bepaald strafbaar feit te 
gaan plegen en dit vervolgens ook doet, kan moeilijk anders worden geconcludeerd dan dat hij dit 
opzettelijk heeft gedaan. Dat geldt ook voor de gevallen waarin iemand het voornemen een ander 
te verkrachten met iemand anders deelt. Diegene is zich er blijkbaar van bewust dat bij de ander 
de wil ontbreekt, maar dat weerhoudt diegene er niet van om seksuele handelingen met de ander 
te verrichten. In de gevallen waarop deze meldplicht betrekking heeft, zal dus steeds sprake zijn 
van opzetverkrachting. Het is dan ook niet nodig artikel 242 eveneens in artikel 136 op te nemen.
