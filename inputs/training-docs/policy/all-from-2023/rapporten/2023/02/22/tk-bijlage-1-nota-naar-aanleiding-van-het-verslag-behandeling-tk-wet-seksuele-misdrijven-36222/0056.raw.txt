bestaat te vermoeden dat die gegevens daarvoor noodzakelijk zijn (artikel 151c, negende lid, 
Gemeentewet).  
 
In de memorie van toelichting (paragraaf 8.3) is toegelicht waarom de door de politie gedane 
suggestie om extra wettelijke opsporingsbevoegdheden mogelijk te maken niet is overgenomen. 
Hoofdregel is namelijk dat de toepassing van bijzondere opsporingsbevoegdheden mogelijk is bij 
verdenking van een misdrijf waarvoor voorlopige hechtenis is toegestaan. Hierbij gaat het om 
zogeheten vierjaarsfeiten en specifiek aangewezen misdrijven met een lager wettelijk 
strafmaximum (artikel 67 Sv). Gezien het karakter van overtreding en het lage strafmaximum ligt 
aanwijzing van seksuele intimidatie als feit waarvoor voorlopige hechtenis is toegestaan niet in de 
rede.  
 
De leden van de CDA-fractie vragen ook hoe op straat de norm – dat seksuele intimidatie 
onacceptabel is - wordt benadrukt en welke initiatieven er zijn om awareness te bevorderen. 
 
Bewustwording over seksuele intimidatie is een belangrijk thema voor dit kabinet. In het Nationaal 
Actieprogramma Aanpak seksueel grensoverschrijdend gedrag en seksueel geweld wordt hier veel 
aandacht aan besteed. Dit gaat via initiatieven zoals: 
• Programma veilige steden, van het ministerie van Onderwijs, Cultuur en Wetenschap en 
vijftien Veilige Steden, die zich inzetten voor het verbeteren van veiligheid van vrouwen in 
de publieke ruimte. Het programma levert kennis op over de lokale situatie in de 
betreffende steden en vergroot de bewustwording van inwoners en professionals over 
straatintimidatie. Het programma is recent verlengd tot eind 2026. 
• Programma Regenboogsteden, van het ministerie van Onderwijs, Cultuur en Wetenschap  
en 56 Regenboogsteden. Dit loopt van 2023 tot en met 2026. Deze steden zetten met 
lokaal lhbtiq+ beleid in op veiligheid, weerbaarheid en meer sociale acceptatie van lhbtiq+ 
personen. 
• Quick scan aanpak straatintimidatie  
In opdracht van het ministerie van Justitie en Veiligheid werkt het Centrum Criminaliteit en 
Veiligheid met gemeenten aan een quickscan naar de aard en omvang van 
straatintimidatie, omdat daar landelijk onvoldoende gegevens over bekend zijn. De 
resultaten worden binnen het eerste kwartaal van 2023 verwacht. Op basis van deze 
inzichten kunnen vervolgstappen worden vastgelegd die bijdragen aan het bereiken van 
meer awareness ten aanzien van het fenomeen straatintimidatie. 
 
In het kader van het implementatietraject van dit wetsvoorstel zal waar mogelijk verbinding 
worden gezocht met onder meer bovengenoemde programma’s om door bewustwording de 
normerende werking van de strafbaarstelling van seksuele intimidatie te bevorderen. 
 
De leden van de SP-fractie vragen waarom de regering de boa’s geschikt acht om het verbod op 
seksuele intimidatie te helpen handhaven. Zij vragen of dit niet door politieagenten en in sommige 
gevallen zelfs zedenrechercheurs zal moeten gebeuren. 
 
De bestrijding van seksuele intimidatie vind ik een heel belangrijk thema. Ik ben van mening dat 
samenwerking van politie en boa’s kan bijdragen aan een efficiënte aanpak van deze problematiek. 
Het is belangrijk dat burgers worden beschermd tegen seksueel getinte misdrijven en seksueel 
grensoverschrijdend gedrag. Boa’s hebben een heel belangrijke taak in het voorkomen van overlast 
op straat. Als naast de politie ook boa’s een rol krijgen in het tegengaan van seksuele intimidatie, 
zal dat een stevigere aanpak mogelijk maken, met meer ruimte voor een lokale aanpak, maatwerk 
en preventie. Er is kennis en expertise nodig om te komen tot een succesvolle zaak. Zoals 
toegelicht in het antwoord op een andere vraag van de aan het woord zijnde leden heb ik een 
projectgroep, waarin de politie, het openbaar ministerie en gemeenten vertegenwoordigd zijn, 
gevraagd om te onderzoeken wat de mogelijkheden zijn (paragraaf 1).  
 
56
