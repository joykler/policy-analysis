onzekere of zeer weifelende houding aanneemt, die explicietere handelingen toch doorzet. Ik 
noemde dit al eerder in deze nota in reactie op een vraag van de leden van de D66-fractie. Een 
ander voorbeeld is de situatie dat iemand seksueel contact aanvangt of voortzet, terwijl de ander 
zich van meet af aan wisselend opstelt in reactie op de seksuele toenadering. In beide gevalstypen 
kan alleen sprake zijn van aanranding of verkrachting wanneer de verdachte zich bewust is 
geweest van duidelijke signalen dat bij de ander de wil tot seksueel contact heeft ontbroken (de 
zeer onzekere of zeer weifelende houding onderscheidenlijk de wisselende opstelling van de 
ander). Daarbij geldt in het algemeen dat hoe langduriger die signalen zich voordoen, hoe eerder 
de conclusie zich zal opdringen dat het eenvoudigweg doorzetten van seksueel contact door de 
verdachte met het voor de opzetvariant vereiste opzet heeft plaatsgevonden.  
 
De leden van de CDA-fractie brengen verder naar voren zich achter de opvatting van de regering te 
scharen dat seks vrijwillig en gelijkwaardig behoort te zijn en moet berusten op wederzijds 
goedvinden. De leden wijzen op onderzoeken en berichtgeving waarin naar voren komt dat er 
branches zijn waarin om zogeheten ruilseks wordt gevraagd. De regering wordt verzocht aan te 
geven wanneer sprake is van ‘vrijwilligheid´ en ´gelijkwaardigheid’ als er sprake is van het beloven 
van dure spullen dan wel geld om iemand over te halen om seks te hebben, alsmede in welke 
gevallen van zogeheten ruilseks de opzetvariant van aanranding of verkrachting zich voordoet.  
 
De nieuwe delicten aanranding en verkrachting knopen aan bij het ontbreken van de wil tot 
seksueel contact bij de ander. Deze strafrechtelijke norm, waarmee gedrag wordt genormeerd dat 
vanuit maatschappelijk oogpunt bezien bestraffing verdient, is gebaseerd op het uitgangspunt van 
seksueel zelfbeschikkingsrecht. Dit fundamentele vrijheidsrecht veronderstelt dat personen over 
het algemeen in staat worden geacht om hun lichamelijke en seksuele integriteit zelf te bewaken 
en in dat verband de reikwijdte van hun eigen gedrag te overzien. Strafrechtelijke bescherming via 
de strafbaarstelling van aanranding en verkrachting komt in beeld wanneer iemand onvrijwillig 
wordt betrokken bij seksueel contact. Daarvan kan ook sprake zijn in uitzonderlijke gevallen waarin 
iemand feitelijk instemt met seksueel contact, maar die positieve wilsuiting niet in vrijheid tot 
stand is gekomen. Een dergelijk geval kan zich bijvoorbeeld voordoen wanneer iemand een 
zodanige psychische stoornis of verstandelijke handicap heeft dat deze niet of onvolkomen in staat 
is een wil te bepalen omtrent de seksuele handelingen of daartegen weerstand te bieden (artikel 
244). Een ander voorbeeld betreft seksueel contact tussen zorgverlener en patiënt in het kader van 
een professionele zorgrelatie, in welk geval de vrijheid van handelen van een ondergeschikte 
persoon tegenover de bovengeschikte wezenlijk is beperkt door het psychisch overwicht dat die 
bovengeschikte aan diens functie ontleent. Bij de afbakening van dergelijke uitzonderingsgevallen 
zal steeds de balans met het seksueel zelfbeschikkingsrecht voor ogen moeten worden gehouden.  
 
Tegen die achtergrond merk ik in reactie op de vragen van de leden van de CDA-fractie op dat de 
delicten aanranding en verkrachting niet in beeld komen bij de enkele omstandigheid dat een 
persoon naar aanleiding van een belofte van geld of goed instemt met seksueel contact. Datzelfde 
geldt voor zogeheten ruilseks, waarbij iemand seks heeft met een ander in ruil voor een dienst die 
door die ander is of zal worden verleend. Ook in dat geval is het verstrekkende oordeel dat de 
desbetreffende persoon ten tijde van het seksueel contact zelf niet in staat is diens seksuele 
integriteit te bewaken of omtrent de seksuele handelingen een wil te bepalen, in beginsel niet op 
zijn plaats. Bij ruilseks zouden de zware strafrechtelijke kwalificaties ‘aanranding’ en ‘verkrachting’ 
naar mijn oordeel alleen onder uitzonderlijke omstandigheden in beeld moeten komen. Bij die 
uitzonderlijke omstandigheden valt te denken aan ruilseks waarbij iemand seksueel contact 
initieert in een situatie waarin de ander zich in een zodanig afhankelijke positie ten opzichte van 
diegene bevindt, dat die ander redelijkerwijs geen andere keuze heeft dan op het seksaanbod in te 
gaan. Als hypothetisch voorbeeld noem ik het geval dat een deurwaarder of medewerker van een 
incassobureau seksueel contact met een ander initieert in ruil voor kwijtschelding van de 
geldschuld van die ander, terwijl diegene ‘weet’ of ‘ernstige reden heeft om te vermoeden’ dat die 
ander vanwege zijn of haar financiële situatie redelijkerwijs geen andere keuze heeft dan op dit 
seksaanbod in te gaan. Bij wetenschap is sprake van opzetaanranding of -verkrachting, bij het 
bedoelde ernstig vermoeden van schuldaanranding of -verkrachting. Een ander voorbeeld is dat de 
22
