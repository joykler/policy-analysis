Graag verwijs ik de leden van de PvdA- en GroenLinks-fractie naar mijn reactie op de soortgelijke 
vragen van de leden van de fracties van SP en CDA (paragraaf 4). 
 
De leden van de PvdA- en GroenLinks-fractie geven verder aan graag te vernemen of Nederlandse 
slachtoffers van seksuele misdrijven in het buitenland ook in aanmerking kunnen komen voor een 
tegemoetkoming uit het Schadefonds Geweldsmisdrijven en, zo nee, of dit zou moeten worden 
veranderd om te voorkomen dat die slachtoffers met lege handen blijven staan. 
 
Op grond van artikel 3 van de Wet Schadefonds Geweldsmisdrijven kan het Schadefonds 
Geweldsmisdrijven een tegemoetkoming uitkeren aan natuurlijke personen die in Nederland 
slachtoffer zijn geworden van een opzettelijk gepleegd geweldsmisdrijf. In het rapport van de 
adviescommissie Donner over het stelsel van schadevergoeding voor slachtoffers van strafbare 
feiten wordt onder meer ingegaan op de vraag in hoeverre personen die in het buitenland 
slachtoffer zijn geworden van zo’n geweldsmisdrijf, aanspraak kunnen maken op een 
tegemoetkoming uit het Schadefonds Geweldsmisdrijven voor slachtoffers. De minister voor 
Rechtsbescherming streeft ernaar uw Kamer medio 2023 een inhoudelijke beleidsreactie op dit 
rapport toe te zenden. Hierbij zal ook dit onderwerp worden betrokken. 
 
De leden van de ChristenUnie-fractie wijzen erop dat het strafrecht het sluitstuk vormt van breder 
beleid om seksueel grensoverschrijdend gedrag tegen te gaan. Tegen die achtergrond vragen deze 
leden wanneer het Nationaal Actieprogramma Aanpak seksueel grensoverschrijdend gedrag en 
seksueel geweld zal worden gepresenteerd, hoe kan worden voorkomen dat slachtoffers te maken 
krijgen met secundaire victimisatie – bijvoorbeeld in situaties waarin een seksueel misdrijf niet kan 
worden bewezen – en of er in flankerend beleid ook aandacht zal zijn voor de inzet van 
herstelrecht.  
 
In antwoord op de vraag wanneer het Nationaal Actieprogramma Aanpak seksueel 
grensoverschrijdend gedrag en seksueel geweld zal worden gepresenteerd kan ik de leden van de 
ChristenUnie-fractie meedelen dat de ministers van Onderwijs, Cultuur en Wetenschap en Sociale 
Zaken en Werkgelegenheid, dit programma op 13 januari 2023 aan uw Kamer hebben aangeboden 
(Kamerstukken II, 2022/23, 2023Z00250). Het Nationaal Actieprogramma Aanpak seksueel 
grensoverschrijdend gedrag en seksueel geweld richt zich op de duurzame cultuurverandering die 
nodig is om deze maatschappelijke problemen bij de wortels aan te pakken. Maar seksueel 
grensoverschrijdend gedrag en seksueel geweld zal niet van de ene op de andere dag verdwijnen. 
Daarom is een tweede belangrijk doel van dit actieprogramma het beperken van de schade van 
seksueel grensoverschrijdend gedrag en seksueel geweld door het snel te signaleren en te stoppen, 
slachtoffers en hun omgeving steun en hulp te bieden en juist te handelen naar (vermoedelijke) 
plegers. Ook is er binnen het actieprogramma veel aandacht voor de rol van de omstander. Dit 
Nationaal Actieprogramma Aanpak seksueel grensoverschrijdend gedrag en seksueel geweld is 
aanvullend op de trajecten die al bij verschillende departementen lopen om seksueel 
grensoverschrijdend gedrag en seksueel geweld te bestrijden.  
 
Naar aanleiding van de vragen van deze leden over hoe aandacht in de strafrechtketen wordt 
besteed aan slachtoffers van zedendelicten, met name in situaties waarin sprake is van 
onvoldoende bewijs, licht ik graag het volgende toe. De politie zorgt bij strafrechtelijke trajecten 
voor vaste contactmomenten met slachtoffers (zie ook Kamerstukken II 2021/22, 34843, nr. 56). 
Het is van belang dat informatie voor slachtoffers vindbaar is, laagdrempelig wordt aangeboden en 
aansluit bij de informatiebehoefte. Er is ook altijd minimaal één zedenrechercheur vast 
aanspreekbaar over de voortgang van de zaak. Uiteraard heeft de politie veel aandacht voor de 
verbetering van de bejegening van slachtoffers, maar dat betekent niet dat de politie helemaal kan 
voorkomen dat slachtoffers teleurgesteld raken. Daarnaast kan de politie niet altijd voldoen aan de 
verwachtingen die er zijn ten aanzien van de behandeling van deze misdrijven, omdat de zeer 
begrijpelijke behoeften van slachtoffers zich niet altijd goed verhouden met bijvoorbeeld de taak 
die de politie heeft van waarheidsvinding. De politie zorgt ervoor dat slachtoffers van zedendelicten 
of andere betrokkenen op de juiste manier worden opgevangen en dat zij geïnformeerd worden 
62
