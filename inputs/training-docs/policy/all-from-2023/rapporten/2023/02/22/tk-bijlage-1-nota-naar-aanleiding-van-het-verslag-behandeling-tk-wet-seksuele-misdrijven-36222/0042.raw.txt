intimiderende aard van het indringend seksueel benaderen komt vast te staan als de indringende 
seksuele benadering heeft plaatsgevonden door middel van opmerkingen, gebaren, geluiden of 
aanrakingen op een wijze die vreesaanjagend, vernederend, kwetsend of onterend is te achten. 
 
Evenals de leden van de fracties van D66, SP en PvdA- en GroenLinks hecht ik aan de 
handhaafbaarheid van het voorgestelde artikel 429ter. Uit het voorgaande blijkt waarom voor de 
voorgestelde formulering van deze bepaling is gekozen. Een andere formulering van dit artikel acht 
ik op dit moment niet nodig. De door de leden van SP-fractie voorgestelde aanpassing van de 
bepaling – “Hij die zich schuldig maakt aan seksuele intimidatie, wordt gestraft met hechtenis van 
ten hoogste drie maanden of geldboete van de derde categorie” - draagt ook niet bij aan de 
handhaafbaarheid van deze bepaling. Zoals al aan de orde kwam, is belangrijk dat voorzienbaar is 
welk gedrag strafbaar is en welk gedrag niet. Een bepaling waarin enkel staat dat seksuele 
intimidatie strafbaar is, vormt een minder duidelijke delictsomschrijving. Dat maakt dat het voor 
burgers op grond van een dergelijke bepaling lastiger is te bepalen wanneer respectvol flirten 
overgaat in seksuele intimidatie. Met het voorgestelde artikel 429ter wordt nauwkeurig in de wet 
omschreven welk gedrag onacceptabel is en deze bepaling kan daardoor bijdragen aan 
gedragsverandering. Ook degenen die de bepaling moeten handhaven hebben er baat bij als 
duidelijk is wat onder seksuele intimidatie moet worden verstaan. Zij zullen immers steeds moeten 
beoordelen of het gedrag dat zij waarnemen als seksuele intimidatie kan worden aangemerkt. Dat 
is een lastige beoordeling als de strafbepaling daarover geen duidelijkheid verschaft.  
 
De leden van de D66-fractie vragen nader te onderbouwen hoe de strafbaarstelling van seksuele 
intimidatie een normerende werking heeft als in de samenleving het beeld ontstaat dat deze 
strafbaarstelling niet gehandhaafd kan worden. 
 
Zoals in het nader rapport is aangegeven is effectieve handhaving van groot belang voor de 
preventieve en normerende werking van de strafbaarstelling van seksuele intimidatie. In het nader 
rapport zijn situaties beschreven waarin strafrechtelijk optreden naar verwachting aan de orde zal 
kunnen zijn, bijvoorbeeld in heterdaadsituaties op straat, maar ook bij seksuele intimidatie online 
door een bekende dader. De normerende werking van de strafbaarstelling van seksuele intimidatie 
wordt versterkt door het bevorderen van bewustwording. Gelet hierop is de verwachting dat het 
enkele feit dat niet in alle gevallen strafrechtelijk zal kunnen worden opgetreden, hetgeen 
overigens ook voor andere delicten geldt, niet betekent dat de strafbaarstelling van seksuele 
intimidatie haar preventieve en normerende werking verliest. 
 
De leden van de D66-fractie vragen of de voorlichting en publiekscampagnes gaan over dit 
wetsvoorstel als geheel of alleen over seksuele intimidatie. Daarbij vragen zij naar de middelen die 
zijn geserveerd voor publiekscampagnes. 
 
In de publiekscommunicatie over dit wetsvoorstel worden alle aspecten van het wetsvoorstel 
meegenomen. Naast seksuele intimidatie (on- en offline) is er dus ook aandacht voor de 
verruiming van de definitie van aanranding en verkrachting, en het seksueel benaderen van 
kinderen onder de zestien jaar, waaronder de delictsvorm sexchatting. Voor het ketenbrede 
implementatietraject van het wetsvoorstel zijn financiële middelen gereserveerd. Deze middelen 
worden onder andere gebruikt om in financiering van activiteiten te voorzien die in het kader van 
de implementatie en gedurende de looptijd van het implementatietraject nodig zijn, waaronder 
voor de communicatie over dit wetsvoorstel en de uitbreiding van de strafbaarheid waarin wordt 
voorzien. 
 
De leden van de SP-fractie vragen naar het onderscheid tussen aanranding, belediging, schennis 
van de eerbaarheid en hinderlijk volgen, en seksuele intimidatie. Daarbij vragen zij waarom dit 
nieuwe delict nodig is naast de andere delicten in het Wetboek van Strafrecht.  
 
Graag maak ik van deze gelegenheid gebruik om nader toe te lichten waarom de voorgestelde 
strafbaarstelling van seksuele intimidatie nodig is. Een ieder moet zich ongehinderd en vrij in het 
42
