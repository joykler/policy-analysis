de regeringscommissaris en het Nationaal Actieprogramma Aanpak seksueel grensoverschrijdend 
gedrag en seksueel geweld hangen nauw met elkaar samen. Met deze wet verankeren we de norm, 
en zetten we de cultuur- en gedragsverandering ten aanzien van seksueel grensoverschrijdend 
gedrag en seksueel geweld kracht bij door daarop in voorkomende gevallen strafrechtelijke 
handhaving mogelijk te maken. De betrokken partijen en departementen, waaronder het ministerie 
van Justitie en Veiligheid, stemmen om die reden hun publiekscommunicatie af over deze 
onderwerpen. Publiekscommunicatie over het wetsvoorstel seksuele misdrijven en de datum van 
inwerkingtreding ervan is voornamelijk gericht op kennisdeling en heeft een informatief karakter. 
 
De leden van de SP-fractie vragen ook op basis van welke onderzoeken of wetenschappelijke 
studies kan worden aangenomen dat deze campagnes en bewustwordingsinstrumenten effectief 
zijn, welke inhoud deze moeten hebben en waar deze op gericht zullen zijn. Daarover kan ik in 
algemene zin opmerken dat er binnen de Rijksoverheid afspraken zijn gemaakt over 
publiekscampagnes. Onderdeel van deze afspraken is dat grotere publiekscampagnes een traject 
van ‘Communicatie Activatie Strategie Instrument’ (CASI) doorlopen. Daarmee wordt gekeken op 
welke manier communicatie kan bijdragen aan de gewenste gedragsverandering. Daarvoor worden 
gedrag en gedragskenmerken van de doelgroep in kaart gebracht en bepaald welke 
interventiestrategieën dit gedrag kunnen veranderen. Het CASI-traject is een zeer grondig proces 
waarin jarenlange kennis en ervaring met overheidscampagnes, analyses van de beleidsopgave en 
de omgeving, feiten en cijfers over de doelgroep, en wetenschappelijke inzichten over doelgroep en 
gedrag worden gebruikt om samen met beleids- en communicatieadviseurs en stakeholders een 
passende en effectieve communicatieaanpak te ontwikkelen. 
 
Voorts vragen de leden van de SP-fractie naar de handhaving op seksuele intimidatie. Daarbij 
vragen zij welk bewijs zal kunnen worden verzameld tegen daders die zich schuldig maken aan 
straatintimidatie, in het bijzonder in de gevallen dat er geen getuigen of camerabeelden zijn. Deze 
leden vragen daarnaast of er relevante praktijkervaringen uit de steden zijn. Over de handhaving 
op seksuele intimidatie vragen de leden van de ChristenUnie-fractie welke stappen de regering, in 
samenspraak met gemeenten, zal zetten om handhaving van dit artikel te bespoedigen. 
 
In opdracht van het ministerie van Justitie en Veiligheid is een project gestart onder leiding van het 
Centrum Criminaliteit en Veiligheid om het nieuwe delict seksuele intimidatie nader uit te werken. 
Samen met onder andere verschillende gemeenten, de politie en het openbaar ministerie werkt de 
projectgroep aan de preventie van seksuele intimidatie en aan handvatten voor handhavers. 
Verschillende gemeenten hebben reeds ervaring opgedaan met de handhaving van vergelijkbare 
artikelen in de verschillende Algemene plaatselijke verordeningen (APV’s) over seksuele intimidatie 
in de openbare ruimte. Die ervaring geeft inzicht in mogelijkheden voor handhaving in de praktijk. 
De gemeente Rotterdam heeft bijvoorbeeld destijds in samenwerking met het openbaar ministerie 
en de politie een speciale werkinstructie ontwikkeld voor buitengewoon opsporingsambtenaren 
(boa’s). Onderdeel van de werkwijze in die gemeente was dat boa’s in uniform en in burger op 
hotspots werden ingezet, waarbij de boa’s in burgerkleding - zogenaamde spotters - rondliepen en 
zich dichtbij mogelijke situaties van seksuele straatintimidatie ophielden. Dit deden zij in 
samenwerking met boa’s in uniform die samen met de spotters personen konden staande houden. 
De inzet gebeurde in de vorm van vooraf geplande acties. De ervaring die verschillende gemeenten 
in het verleden hebben opgedaan met preventieve maatregelen en met handhaving op de APV-
artikelen over seksuele intimidatie wordt door de projectgroep betrokken bij het opstellen van 
handvatten en werkinstructies. 
 
Net als voor andere delicten geldt ook voor seksuele intimidatie dat er pas strafrechtelijk kan 
worden opgetreden indien sprake is van een verdenking. Zoals ik in mijn antwoord op eerdere 
vragen heb aangegeven, is het de verwachting dat handhaving op seksuele intimidatie zal kunnen 
plaatsvinden bij heterdaadsituaties en dat buiten heterdaadsituaties in voorkomende gevallen 
camerabeelden kunnen worden geraadpleegd die zijn verkregen met cameratoezicht door de 
gemeente. Seksuele intimidatie kan bijvoorbeeld bestaan uit (een samenstel van) expliciete 
seksuele opmerkingen die zijn gemaakt of expliciete zinspelingen – door woorden, gebaren of 
44
