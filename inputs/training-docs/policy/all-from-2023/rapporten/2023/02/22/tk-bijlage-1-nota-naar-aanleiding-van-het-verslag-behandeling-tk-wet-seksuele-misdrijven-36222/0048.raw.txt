Deze leden vragen verder een overzicht te geven bij welke delicten welke bijzondere regelingen 
van toepassing worden verklaard, voor zover dit niet direct voortvloeit uit de bestaande wetgeving, 
en daarbij toe te lichten waarom die bijzondere regelingen toch van toepassing zijn verklaard.  
 
In mijn antwoord op deze vraag van de leden van de D66-fractie zal ik verduidelijken welke 
bijzondere regelingen met dit wetsvoorstel worden gewijzigd, door toevoeging of schrapping van 
delicten. Ik zal daarbij ingaan op inhoudelijke wijzigingen van bijzondere regelingen. Als een 
regeling wel wordt gewijzigd maar dit geen gevolgen heeft voor de reikwijdte, bijvoorbeeld in het 
geval van omnummering van artikelen, komt dit niet aan de orde.  
 
Voor de misdrijven schuldaanranding (artikel 240), opzetaanranding (artikel 241, eerste lid), 
schuldverkrachting (artikel 242), opzetverkrachting (artikel 243, eerste lid) en sexchatting (artikel 
251, eerste lid, onder a) wordt voorzien in extraterritoriale rechtsmacht. Het gaat hierbij om feiten 
ter zake waarvan bestraffing van Nederlanders rechtvaardig en aangewezen is, ook als het land 
waar deze feiten gepleegd worden niet tot strafbaarstelling is overgegaan. Deze wijziging heeft tot 
gevolg dat de Nederlandse strafwet van toepassing is op de Nederlander (of een daarmee gelijk te 
stellen vreemdeling) die zich buiten Nederland schuldig maakt aan deze delicten, ongeacht of deze 
in het land waar ze zijn begaan een strafbaar feit opleveren.  
 
Voor het misdrijf kinderpornografie (artikel 252) wordt een langere proeftijd van tien jaren 
mogelijk gemaakt in geval de rechter bij veroordeling een straf oplegt die geheel of gedeeltelijk 
niet ten uitvoer wordt gelegd. Het is wenselijk dat veroordeelden bij ernstig recidivegevaar langere 
begeleiding en controle door de reclassering kunnen krijgen omdat het in de praktijk voorkomt dat 
plegers van kinderpornografie op veel langere termijn dan drie jaren recidiveren. De langere 
proeftijd van tien jaren geldt nu alleen indien er ernstig rekening mee moet worden gehouden dat 
de veroordeelde wederom een misdrijf zal begaan dat gericht is of gevaar veroorzaakt voor de 
onaantastbaarheid van het lichaam van een of meer personen. Bij kinderpornografie is dat niet 
zonder meer het geval.  
 
Het nieuwe misdrijf sexchatting (artikel 251, eerste lid, onderdeel a) wordt toegevoegd aan artikel 
38z Sr. Dit betekent dat de rechter ter bescherming van de veiligheid van anderen, dan wel de 
algemene veiligheid van personen of goederen, ambtshalve of op vordering van het openbaar 
ministerie, een verdachte een maatregel strekkende tot gedragsbeïnvloeding of vrijheidsbeperking 
kan opleggen indien die verdachte bij die rechterlijke uitspraak is veroordeeld tot een (deels) 
onvoorwaardelijke gevangenisstraf wegens sexchatting. Deze mogelijkheid is er al in geval van 
veroordeling voor de reeds strafbare vormen van seksuele benadering van kinderen, seksueel 
corrumperen van een kind en grooming (artikel 251, eerste lid, onderdelen b en c). Het ligt in de 
rede dat hier voor het nieuwe delict sexchatting bij wordt aangesloten.  
 
Zoals in de memorie van toelichting is beschreven kunnen kinderpornografische delicten 
uiteenlopende situaties betreffen die in ernst sterk uiteen kunnen lopen. Het kan hierbij ook gaan 
om uit de hand gelopen sexting met zelfgemaakt beeldmateriaal tussen jongeren onderling. In 
dergelijke situaties staat vooral het voorkomen van recidive voorop en niet zozeer het strafdoel van 
vergelding. Het is wenselijk dat de rechter voor kinderpornografische delicten uitsluitend een 
taakstraf kan opleggen in gevallen waarin sprake is van uit de hand gelopen experimenteergedrag 
tussen jongeren onderling. Het taakstrafverbod voor jeugdige plegers van deze delicten wordt 
daarom opgeheven. Hier wordt nader op ingegaan in reactie op een vraag van de leden van de 
VVD-fractie (zie deze nota, onder II ‘Artikelsgewijze toelichting’, Artikel 1, onderdeel H).   
 
Voor de nieuwe misdrijven schuldaanranding (artikel 240), opzetaanranding (artikel 241, eerste 
lid) en schuldverkrachting (artikel 242) wordt spreekrecht mogelijk gemaakt. Slachtofferhulp 
Nederland heeft geadviseerd te voorzien in spreekrecht voor slachtoffers van schuldverkrachting. 
Het spreekrecht kan een bijdrage leveren aan het herstel van emotionele schade en erkenning van 
het slachtoffer. Aangezien de consequenties voor slachtoffers van aanranding en verkrachting niet
