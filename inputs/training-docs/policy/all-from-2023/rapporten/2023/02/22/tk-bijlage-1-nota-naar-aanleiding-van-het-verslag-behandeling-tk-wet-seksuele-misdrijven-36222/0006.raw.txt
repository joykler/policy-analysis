aan de strafrechtelijke aanpak van deze zaken. Dit doen we onder meer door te investeren in de 
capaciteit bij de zedenrecherche van de politie (Kamerstukken II 2021/22, 29628, nr. 1127). 
 
 
De leden van de SP-fractie vragen of er bij het ministerie van Justitie en Veiligheid gegevens zijn 
over discriminatie in relatie tot seksueel grensoverschrijdend gedrag. Zij vragen of er redenen zijn 
om aan te nemen dat seksueel grensoverschrijdend gedrag gerelateerd is aan discriminatie en naar 
de wijze waarop hier in het wetsvoorstel mee wordt omgegaan. 
 
Er zijn voor zover bekend geen cijfers bij het ministerie van Justitie en Veiligheid beschikbaar over 
discriminatie in relatie tot seksueel grensoverschrijdend gedrag. Wel is bekend dat bepaalde 
groepen vaker slachtoffer worden van seksueel geweld en seksueel grensoverschrijdend gedrag. 
Vooral vrouwen krijgen hier disproportioneel vaker dan mannen mee te maken. Ook lhbtiq+ 
personen zijn vaker slachtoffer, zoals blijkt uit cijfers van onder andere de Emancipatiemonitor 
2022 van het Centraal Bureau Statistiek (CBS), de Prevalentiemonitor Huiselijk Geweld en 
Seksueel Geweld 2020 van het CBS en de LHBT-monitor 2022 van het Sociaal en Cultureel 
Planbureau.  
 
In de literatuur over lhbtiq+ personen en huiselijk en seksueel geweld is vaker gezocht naar 
verklaringen en context bij het feit dat deze groepen een hoger risico ondervinden om vormen van 
geweld mee te maken. Een aantal aspecten komt hierin vaker naar voren. Veelal relateren deze 
aan de fysieke en mentale gezondheid van lhbtiq+ personen en hun kans om problemen op andere 
leefgebieden te ondervinden (zoals inkomen, werk of de gezinssituatie). Deze problemen kunnen 
vervolgens een risicofactor vormen om te maken te krijgen met huiselijk of seksueel geweld. 
Risicofactoren die de kans op het meemaken van huiselijk en/of seksueel geweld in het algemeen 
(dus voor iedereen) vergroten zijn, onder andere, een traumatische jeugd, alcohol- en 
drugsgebruik, gebrek aan netwerk of vangnet, eenzaamheid/isolement, depressieve klachten, 
weinig veerkracht, een verminderd welvaartsniveau, meer seksuele partners en meer seksueel 
experimenteren. Een belangrijke beschermende factor is dan ook een goed netwerk (hier ook wel: 
contact met andere lhbtiq+ personen). Hoewel deze risicofactoren dus gelden voor de hele 
bevolking, is hier vaker sprake van bij lhbtiq+ personen.  
 
Zoals in de memorie van toelichting bij het wetsvoorstel is opgenomen, speelt gender een rol als 
een van de belangrijkste oorzaken van huiselijk geweld en geweld tegen vrouwen omdat sociaal-
culturele rollen die gekoppeld zijn aan sekse kunnen leiden tot ongelijkheden, afhankelijkheden, 
machtsverschillen en controle. Door rekening te houden met gender als oorzaak van geweld tegen 
vrouwen wordt de aanpak van dit geweld effectiever. Als het gaat om preventie is het van belang 
dat sociaal-culturele rollen die gekoppeld zijn aan sekse worden doorbroken.  
 
In de communicatie rond het wetsvoorstel zal daarom ook specifiek aandacht worden besteed aan 
specifieke doelgroepen waaronder lhbtiq+ personen en jonge vrouwen. 
 
2. Relevante ontwikkelingen 
 
2.1 Veranderde opvattingen over de strafwaardigheid van seksueel grensoverschrijdend gedrag 
 
Volgens de leden van de ChristenUnie-fractie is er in de prostitutiepraktijk in Nederland in het 
overgrote deel van de gevallen sprake van een klant (vrijwel altijd een man) die de consent van 
een sekswerker (in 90% van de gevallen een vrouw) afkoopt met geld. Deze leden vragen of 
daarbij sprake is van seksuele gelijkwaardigheid en of het gesprek niet meer zou moeten worden 
gevoerd over de maatschappelijke ontwikkeling dat meer waarde wordt gehecht aan seksuele 
gelijkwaardigheid en wederzijdse instemming in relatie tot de prostitutiepraktijk. 
Sekswerk is in Nederland een legaal beroep. De regering is van mening dat het beroep vrij en 
verantwoord kan worden uitgeoefend. Dat betekent echter niet dat de sector niet kwetsbaar is. Met
