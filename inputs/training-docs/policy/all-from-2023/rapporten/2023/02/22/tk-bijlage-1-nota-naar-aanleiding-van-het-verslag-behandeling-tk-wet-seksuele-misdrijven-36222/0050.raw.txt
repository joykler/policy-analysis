heeft plaatsgevonden met de besturen van de BES over implementatie van voorliggend voorstel en 
dit alsnog te doen als geen overleg heeft plaatsgevonden.  
 
Na 10 oktober 2010 was legislatieve terughoudendheid het uitgangspunt voor de wetgeving in 
Caribisch Nederland. Sinds 2019 is uitgangspunt van het kabinetsbeleid dat bij nieuwe wet- en 
regelgeving en aanpassing van bestaande wet- en regelgeving steeds moet worden bezien of en 
hoe deze wetgeving van toepassing kan worden verklaard in Caribisch Nederland én of 
differentiatie nodig en wenselijk is (Kamerstukken II 2019/20, 35300-IV, nr. 11). Hieruit volgt 
onder meer dat de burgers in Caribisch Nederland hetzelfde niveau van strafrechtelijke 
bescherming wordt geboden als de burgers in het Europese deel van Nederland. Dit wetsvoorstel is 
voorbereid in de periode van legislatieve terughoudendheid. Destijds is dan ook niet onderzocht in 
hoeverre deze herziening van de zedentitel ook kan worden doorgevoerd in Caribisch Nederland. 
Een ingrijpende wetswijziging vergt een zorgvuldige voorbereiding. Dat geldt bij dit wetsvoorstel 
des te meer omdat het een thema betreft waarover de opvattingen regionaal sterk kunnen 
verschillen en het van wezenlijk belang is dat de strafrechtelijke normstelling ten aanzien van 
seksueel grensoverschrijdend gedrag aansluit bij de sociale normen in een samenleving. Op dit 
moment worden stappen gezet richting medegelding van het Verdrag van Istanbul in Caribisch 
Nederland (Kamerstukken II 2020/21, 31839, nr. 799). In het kader van de uitvoering van het 
Verdrag van Istanbul in Caribisch Nederland zal worden bezien welke wijzigingen nodig zijn om 
uitvoering te geven aan de verdragsverplichtingen in de zedenwetgeving in het Wetboek van 
Strafrecht BES. Daarbij zal ook worden bekeken in hoeverre de vormgeving en de inhoud van de 
overige bepalingen in Boek II Titel XIV van Misdrijven tegen de zeden in het Wetboek van 
Strafrecht BES modernisering behoeven.  
 
Voorts vragen de leden van de ChristenUnie-fractie expliciet aandacht te besteden aan de 
bestrijding van seksueel grensoverschrijdend gedrag op de BES in de bredere inzet ten aanzien van 
seksueel grensoverschrijdend gedrag en in het Nationaal Actieprogramma Aanpak seksueel 
grensoverschrijdend gedrag en seksueel geweld. 
 
Het Nationaal Actieprogramma Aanpak seksueel grensoverschrijdend gedrag en seksueel geweld is 
ontwikkeld voor en gericht op de Europees Nederlandse situatie naar aanleiding van de 
gebeurtenissen, signalen en cijfers hier. Dit vergt een zeer brede en integrale aanpak die veel inzet 
vraagt van tal van organisaties en betrokkenen en nog in de startfase verkeert. Het 
actieprogramma is op 13 januari jl. gelanceerd en met alle stakeholders gaan we aan de slag met 
de uitvoering.  
 
Het is van groot belang dat er ook in Caribisch Nederland aandacht is voor deze thema’s. Hierbij 
moet goed gekeken worden naar de inhoudelijke doelen van het Nationaal Actieprogramma en in 
hoeverre die aansluiten bij en vertaald kunnen worden naar de lokale context en wet- en 
regelgeving. En minstens zo belangrijk: de ervaringen en wensen van de mensen en bestuurders 
daar. Het is namelijk onwenselijk, en in sommige gevallen qua wet- en regelgeving ook praktisch 
onmogelijk, om het nationaal actieprogramma als blauwdruk toe te passen op de situatie in 
Caribisch Nederland en maatregelen één-op-één over te nemen. De bij het Nationaal 
Actieprogramma betrokken departementen zullen daarom in de verdere uitwerking van het 
actieprogramma verkennen welke aanpak zou passen bij de specifieke context van Caribisch 
Nederland. 
 
4. Gevolgen 
 
De leden van de D66-fractie roepen de regering op niet alleen middelen vrij te maken voor extra 
capaciteit, maar ook te zorgen dat het wegwerken van achterstanden prioriteit krijgt. 
 
Graag verwijs ik de leden van de D66-fractie naar mijn reactie op de soortgelijke vraag van de 
leden van de SP-fractie (paragraaf 1).
