wet, die naar verwachting in 2024 in werking zal treden. Voor de voorbereiding op de 
implementatie vóór 2024 zijn geen aanvullende middelen aangevraagd. 
 
Met het oog op de geraamde financiële gevolgen van de herziening van de zedenwetgeving voor de 
uitvoeringspraktijk vragen de leden van de SP-fractie allereerst nader toe te lichten waarom de 
budgetten voor het openbaar ministerie en de rechtspraak in grote mate uiteenlopen. Daarnaast 
vragen de leden waarom dit wetsvoorstel structureel minder werklast voor de reclassering zou 
moeten opleveren. 
 
Bij de berekening van de financiële gevolgen die de herziening van de zedenwetgeving voor de 
uitvoeringspraktijk heeft, is zoals in de memorie van toelichting bij het wetsvoorstel toegelicht een 
kostenraming uitgevoerd met behulp van het Prognosemodel Justitiële Ketens (PMJ) (paragraaf 7 
van de memorie van toelichting). Daarnaast is gebruik gemaakt van een eerste inschatting van het 
openbaar ministerie omtrent de verwachte structurele en incidentele kosten en van een 
kostenraming van de Raad voor de rechtspraak (van 2 juni 2021). De Raad voor de rechtspraak 
heeft in de kostenraming aangegeven op jaarbasis 180 extra zaken in eerste aanleg en 20 extra 
zaken in hoger beroep te verwachten. Op basis hiervan gaat de Raad voor de rechtspraak uit van 
een structureel effect van zo’n 300.000 euro. De Raad voor de rechtspraak verwacht tevens dat 
het bovengemiddeld zware zaken zullen zijn. In totaal betekent dat volgens de Raad voor de 
rechtspraak ongeveer 142.000 euro in het jaar dat de wet wordt ingevoerd en daarna jaarlijks 
bijna 300.000 euro aan extra kosten.   
 
In zijn eerste inschatting van 11 juni 2021 geeft het openbaar ministerie aan zich voorlopig aan te 
sluiten bij de PMJ-raming en de daarin voor het openbaar ministerie gemaakte ramingen. Hierin 
wordt uitgegaan van een groei van het aantal misdrijven met 5% en de groei in doorstroom van 
zaken naar het openbaar ministerie met 2% procentpunt. Wel geeft het openbaar ministerie aan 
dat in zedenzaken vaker in hoger beroep wordt gegaan dan in de PMJ-raming wordt verondersteld. 
De verwachte groei in doorstroom van zaken vertaalt zich in een toename van de structurele 
kosten van ruim 1,5 miljoen euro op jaarbasis. Opgemerkt wordt verder dat alleen in een deel van 
de zedenzaken die bij het openbaar ministerie binnengekomen uiteindelijk gedagvaard wordt. Wat 
de reclassering betreft is de verwachting dat dit wetsvoorstel tot meer werklast leidt, maar vooral 
op de langere termijn (aangezien het toezicht in veel gevallen pas na de gevangenisstraf 
plaatsvindt). De ontwikkelingen in de praktijk zullen nauwlettend worden gevolgd. Op de 
oorspronkelijke verdeling van middelen die is gebaseerd op prognoses, kunnen nog wat kleine 
correcties worden gedaan aan de hand van de daadwerkelijke realisatie. 
 
De leden van de PvdA- en GroenLinks-fractie hebben kennisgenomen van de financiële gevolgen 
van het wetsvoorstel. In dit verband vragen zij allereerst in hoeverre de betrokken instanties, 
genoemd in de tabel op pagina 49 van de memorie van toelichting, akkoord zijn met de daar 
geraamde extra uitgaven die het wetsvoorstel met zich mee zal brengen en op welke wijze 
eventueel in extra budget wordt voorzien. Daarnaast merken deze leden op dat het openbaar 
ministerie erop wijst dat met de extra gelden die uit de motie-Hermans voortvloeien de bestaande 
capaciteitsproblemen bij zedenzaken niet worden opgelost. Tegen die achtergrond vragen de leden 
hoe de regering zal zorgdragen dat politie, openbaar ministerie en rechtspraak de benodigde 
capaciteit en specifieke deskundigheid krijgen. 
 
Voor de verdeling van de, dankzij de motie-Hermans, vrijgekomen middelen voor de implementatie 
van het wetsvoorstel seksuele misdrijven is voor een groot deel uitgegaan van de voorlopige 
inschattingen die de organisaties zelf hebben gemaakt. Bij het berekenen van de financiële 
gevolgen voor de verschillende partijen, waaronder de politie, is uitgegaan van een scenario waarin 
het aantal aangiftes en zaken fors stijgt. Aan de hand daarvan is een analyse gemaakt met 
betrekking tot de aanvullende middelen die voor uitvoering van de wet voor de verschillende 
betrokken organisaties nodig zijn. Ook hebben partijen zelf een financiële claim ingediend op basis 
van ramingen die afgestemd zijn op bovengenoemde analyse en de daarin gedane aanname over 
de stijging van het aantal aangiftes en zaken. Er is geprobeerd zoveel mogelijk tegemoet te komen
