Bureau Halt evenmin worden ingeschakeld. Afgezien van dergelijke gevallen kan de officier van 
justitie ervoor kiezen jongeren op basis van de feiten en omstandigheden door te verwijzen naar 
Bureau Halt. Hierbij wordt rekening gehouden met de ernst van de zaak, de impact op het 
slachtoffer, de kans op herhaling en de persoonlijke omstandigheden van de jongere. Bureau Halt 
geeft daarnaast voorlichting over online gedrag aan jongeren op scholen, om bewustzijn te creëren 
over de risico's van digitaal gedrag zoals sexchatting. Ook ouders kunnen hierover worden 
voorgelicht door Bureau Halt. 
 
Strafbaarstelling van seksuele intimidatie (artikel 429ter wetsvoorstel) en hierop betrekking 
hebbende aanpassingswetgeving 
 
De leden van de VVD-fractie vragen waarom seksuele intimidatie strafbaar wordt gesteld als 
overtreding betreffende de openbare orde en niet als misdrijf. Zij vragen daarnaast waarom niet 
mogelijk wordt gemaakt dat voor de opsporing van dit delict camerabeelden van een derde kunnen 
worden gevorderd.  
 
Het verwijt dat plegers van seksuele intimidatie wordt gemaakt is dat zij op overlastgevende en 
intimiderende wijze seksueel toenadering zoeken tot iemand in de publieke ruimte. Het betreft 
indringend en hinderlijk seksueel gedrag dat moet kunnen worden bestraft, maar dit gedrag is van 
een andere orde dan de seksuele misdrijven waarmee een inbreuk wordt gemaakt op de 
lichamelijke en seksuele integriteit van slachtoffers of de misdrijven tegen de openbare orde die tot 
publieke wanordelijkheden kunnen leiden. De wettelijke categorisering van seksuele intimidatie als 
overtreding staat in een redelijke verhouding tot de aard en ernst van de strafbare gedraging en 
het verwijt dat een dader toekomt. De kwalificatie van de strafbaarstelling als overtreding heeft 
inderdaad tot gevolg dat opsporingsbevoegdheden die alleen bij misdrijven kunnen worden 
toegepast niet kunnen worden ingezet. Het vorderen van camerabeelden van een derde is op grond 
van artikel 126nda Sv enkel toegestaan in geval van verdenking van een misdrijf als omschreven in 
artikel 67, eerste lid, Sv. Artikel 67 Sv bevat de gevallen waarin een bevel tot voorlopige hechtenis 
kan worden gegeven. Het gaat daarbij om ernstige misdrijven waarop een gevangenisstraf van vier 
jaar of meer is gesteld en enkele uitdrukkelijk genoemde misdrijven. Dwangmiddelen en bijzondere 
opsporingsbevoegdheden kunnen gelet op de aard en ernst van het delict seksuele intimidatie niet 
worden toegepast voor de bestrijding van dat delict. De politie is voor het gebruik van 
camerabeelden daarom aangewezen op de beelden die door de gemeenten zijn verkregen door 
middel van cameratoezicht op grond van artikel 151c van de Gemeentewet. Deze beelden kunnen 
ten behoeve van de opsporing van een strafbaar feit worden verwerkt indien er concrete aanleiding 
bestaat te vermoeden dat deze noodzakelijk zijn voor de opsporing van een strafbaar feit.  
 
De leden van de VVD-fractie vragen de keuze om “indringend” niet te vervangen door 
“intimiderend” tot gevolg heeft dat in de praktijk de omvang van de intimidatie niet 
doorslaggevend is voor de strafwaardigheid van seksuele intimidatie op straat. Voorts vragen deze 
leden naar nadere voorbeelden van strafwaardige seksuele intimidatie die de ondergrens van dit 
nieuwe delict markeren. 
 
Zoals ik in mijn antwoord op eerdere vragen van de fracties van D66, SP en PvdA en GroenLinks 
heb aangegeven (paragraaf 3.4) betreft de indringendheid van de benadering de intensiteit 
daarvan. Als het gaat om een indringende seksuele benadering waarvan een intimiderend effect 
uitgaat, is sprake van strafbare seksuele intimidatie. Bij de strafoplegging kan rekening worden 
gehouden met de ernst van het geval. In het hiervoor genoemde antwoord heb ik ook enkele 
voorbeelden van grensgevallen gegeven. Het gaat daarbij om gedragingen die naar hun inhoud of 
aard op zichzelf geen indringende seksuele benadering opleveren, maar door een samenstel van 
gedragingen of de context waarin deze zijn verricht als zodanig kunnen worden gekwalificeerd.  
 
II ARTIKELSGEWIJZE TOELICHTING  
 
ARTIKEL 1
