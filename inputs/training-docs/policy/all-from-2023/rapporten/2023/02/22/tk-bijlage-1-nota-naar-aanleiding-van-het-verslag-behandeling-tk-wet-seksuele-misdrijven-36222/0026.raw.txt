De strafrechtelijke bescherming van slachtoffers tegen verschillende vormen van seksueel 
grensoverschrijdend gedrag en seksueel geweld wordt met dit wetsvoorstel verbreed en daarmee 
verbeterd. Met de invoering van nieuwe delicten/delictsvormen van aanranding en verkrachting, 
seksuele benadering van kinderen en seksuele intimidatie verruimt deze wet de mogelijkheden om 
strafrechtelijk op te treden tegen dit seksueel grensoverschrijdende gedrag en kunnen slachtoffers 
van meer feiten aangifte doen dan nu het geval is. Zo wordt de ondergrens voor strafrechtelijke 
aansprakelijkheid voor aanranding en verkrachting naar beneden bijgesteld, omdat niet langer is 
vereist dat met toepassing van dwang de wil van de ander wordt doorbroken. Aldus krijgt het 
openbaar ministerie ruimere mogelijkheden om strafbaar seksueel grensoverschrijdend gedrag te 
vervolgen. Verder gaat van de nieuwe wetgeving een normerende en preventieve werking uit, 
hetgeen kan bijdragen aan een positieve gedragsverandering. 
Het bovenstaande neemt niet weg dat bij deze seksuele misdrijven – die zich vaak voordoen in een 
een-op-eensituatie, zonder aanwezigheid van getuigen – het bewijs in een concrete zaak soms 
lastig te leveren zal zijn. Dit wijzigt niet met dit wetsvoorstel. Alleen bij wettig en overtuigend 
bewijs kan het openbaar ministerie tot vervolging overgaan. De praktijk zal daarom moeten 
uitwijzen of de verlaging van de ondergrens van de strafrechtelijke aansprakelijkheid voor 
aanranding en verkrachting daadwerkelijk zal leiden tot meer aangiften en veroordelingen ter zake 
van die delicten. Voor een aanvullende toelichting verwijs ik de leden van de SP-fractie naar het 
antwoord op soortgelijke vragen van de SGP-fractie (paragraaf 3). 
 
De aan het woord zijnde leden stellen uiteenlopende aspecten van het bewijs van de verschillende 
delictsvormen van aanranding en verkrachting aan de orde. Zij vragen allereerst hoe het verschil 
tussen de schuldvariant, opzetvariant en gekwalificeerde delictsvorm moet blijken, en of 
camerabeelden kunnen bijdragen aan het bewijzen van een mentale houding. Daarnaast vragen de 
leden of er in de praktijk wel behoefte zal zijn aan de schuldvariant en of de schulddelicten de deur 
niet openen voor morele beoordeling achteraf.  
 
Voor het antwoord op de vraag naar de bewijsvoering bij de schuldvariant van aanranding en 
verkrachting enerzijds en de opzetvariant van deze misdrijven anderzijds, verwijs ik de leden van 
de SP-fractie graag naar mijn antwoord op de soortgelijke vragen van respectievelijk de leden van 
de D66-fractie en de leden van de CDA-fractie in paragraaf 3.2 van deze nota. Op die plaats heb ik 
ook aangegeven dat de mentale houding van de verdachte ten tijde van seksuele interactie 
doorgaans op indirecte wijze door de rechter zal moeten worden vastgesteld. In het geval 
verklaringen van de verdachte of van getuigen geen inzicht geven over wat destijds in de 
verdachte is omgegaan, zal de rechter diens vaststellingen daarover in de kern moeten baseren op 
de uiterlijke verschijningsvorm van de (interactie tussen) gedragingen van de verdachte en 
gedragingen van de ander alsook de overige omstandigheden waaronder die gedragingen zijn 
verricht en wat daaruit naar algemene regels valt af te leiden. In dit verband kunnen ook 
camerabeelden van de situatie voor, tijdens of na het plaatsvinden van het desbetreffende 
seksueel contact – zo voeg ik daaraan toe in de richting van de aan het woord zijnde leden – 
bijdragen aan de rechterlijke oordeelsvorming. Die beelden zouden bijvoorbeeld de aangifte van 
het slachtoffer op onderdelen kunnen ondersteunen. In de hiervoor genoemde paragraaf heb ik 
eveneens de vraag over de toegevoegde waarde van de schuldvariant van aanranding en 
verkrachting beantwoord. In aanvulling daarop zij opgemerkt dat ook in de schuldvariant voor 
daderschap steeds is vereist dat ten tijde van het plaatsvinden van het seksueel contact bij de 
ander de wil daartoe ontbreekt en dat de dader op dat moment ernstige reden had om die 
onvrijwilligheid te vermoeden. De beoordeling of sprake is van strafwaardig handelen richt zich dus 
altijd naar het tijdstip waarop het seksueel contact plaatsvond. Daarbij geldt dat de delicten 
aanranding en verkrachting alleen in beeld komen wanneer iemand, ondanks duidelijke signalen 
dat op het moment dat het seksueel contact plaatsvindt bij de ander de wil daartoe afwezig is, dat 
seksueel contact toch aanvangt of voortzet. Daaronder kunnen ook situaties vallen waarin het 
seksueel contact aanvankelijk op vrijwillige basis plaatsvond, maar de ander zich op enig moment 
bedenkt. Dat voor een veroordeling ter zake van aanranding of verkrachting steeds is vereist dat
