Voor informatie over het inzetten van de 27,5 miljoen euro die via de motie Hermans beschikbaar 
zijn gesteld om de aanpak van seksuele misdrijven en online kinderpornografisch materiaal een 
impuls te geven verwijs ik graag naar de brief hierover van 13 oktober 2021 (Kamerstukken II, 
2021/22, 34843, nr. 50). Overigens zullen de ontwikkelingen in de praktijk nauwlettend worden 
opgevolgd en kunnen op de oorspronkelijke verdeling van middelen op basis van prognoses nog 
wat kleine correcties worden gedaan aan de hand van de realisatie die via de jaarlijkse herijking 
van het PMJ model worden gladgetrokken. De 20 miljoen euro die via deze motie is vrijgemaakt 
voor de uitvoering van dit wetsvoorstel is structureel beschikbaar vanaf het beoogde jaar van 
inwerkingtreding van de wet, namelijk in 2024. Het resterende bedrag van de motie Hermans, 
namelijk 7,5 miljoen euro wordt als volgt verdeeld: 
• 4 miljoen euro wordt besteed aan de versterking van de politiecapaciteit. Deze middelen 
komen vanaf 2024 geleidelijk beschikbaar (1 miljoen euro in 2024, 2 miljoen euro in 2025 
en 4 miljoen euro in 2026). Concreet worden deze middelen ingezet voor de verbetering 
van de doorlooptijden in zedenzaken en voor de aanpak van kinderpornografie.  
• Aan het Expertisecentrum Online Kindermisbruik (EOKM) wordt structureel 1,5 miljoen 
euro toegekend sinds 2022.  
• Voor de versterking van de integrale aanpak van (online) seksuele misdrijven wordt sinds 
2022 2 miljoen euro structureel ingezet. Dit bedrag is bedoeld voor het uitbreiden van 
Helpwanted.nl, onderdeel van het Expertisebureau Online seksueel Kindermisbruik. 
Helpwanted.nl is een website met een daaraan gekoppelde telefonische hulplijn over online 
seksueel misbruik. Personen die te maken hebben (gehad) met online seksueel misbruik, 
maar ook bijvoorbeeld ouders en docenten kunnen bij deze voorziening terecht voor 
informatie en advies. De uitbreiding zorgt ervoor dat voortaan alle leeftijdsgroepen terecht 
kunnen bij Helpwanted.nl en dat de hulplijn op den duur alle dagen van de week, 24 uur 
per dag bereikbaar is. Daarnaast zullen in de nabije toekomst alle personen die te maken 
krijgen met online content die hen schade toebrengt (zoals evidente privacyschendingen) 
zich kunnen melden bij een makkelijk toegankelijke online meldpunt, waarmee uitvoering 
wordt gegeven aan de motie Van Nispen met betrekking tot een laagdrempelige 
meldvoorziening voor onrechtmatige content (Kamerstukken II 2019/20, 34602, nr. 3). 
Aanvullend hierop investeer ik in een publiek-private samenwerking waarbinnen de 
internetsector en de overheid afspraken maken om samen actief en effectief te kunnen 
handelen bij (onder ander seksueel getint) online materiaal dat strafbaar is, schade 
toebrengt of maatschappelijke ongewenste effecten met zich meebrengt (Kamerstukken II 
2022/23, 36234, nr. 3). 
 
De leden van de SP-fractie vragen of inmiddels is besloten over de rol van buitengewoon 
opsporingsambtenaren (boa’s) bij de handhaving op seksuele intimidatie en over uitkeringen uit 
het Schadefonds Geweldsmisdrijven in geval van schuldaanranding en schuldverkrachting. 
 
Er wordt op dit moment gekeken naar mogelijkheden om buitengewoon opsporingsambtenaren 
(boa’s) domein I (Openbare ruimte) te laten handhaven op de strafbaarstelling van seksuele 
intimidatie, die is voorgesteld in artikel 429ter. Verkend wordt wat mogelijk is op grond van dit 
artikel. Hierover voer ik gesprekken met de betrokken partners. Voor de inzet van deze boa’s is 
van belang dat wordt voldaan aan het zogeheten inzetcriterium uit de Beleidsregels buitengewoon 
opsporingsambtenaar. Dit betekent onder andere dat overtredingen van artikel 429ter door eigen 
waarneming van de boa direct te constateren en eenvoudig bewijsbaar moeten zijn om op de 
domeinlijst te kunnen worden opgenomen. In het kader van het in het voorgaande al genoemde 
implementatietraject is een projectgroep ingericht met deelnemers van gemeenten, politie en het 
openbaar ministerie. Aan deze projectgroep is gevraagd om de strafbaarstelling van seksuele 
intimidatie in artikel 429ter naar de praktijk te vertalen en daarbij aandacht te besteden aan de 
bewijsbaarheid ervan. Indien aan de orde zal de werkgroep een werkinstructie en training voor 
handhavers ontwikkelen, alsmede een handreiking voor gemeenten. Als het wetsartikel voldoet aan 
het inzetcriterium voor boa’s, zal de domeinlijst van domein I worden uitgebreid met het nieuwe 
delict seksuele intimidatie.
