De leden van de D66-fractie vragen hoe er in het flankerend beleid specifiek met LHBTIQA+ 
personen rekening wordt gehouden. Zij vragen of de regering bereid is deze groep extra onder de 
aandacht te brengen bij het te ontwikkelen beleid op het gebied van preventie en slachtofferhulp 
en bij de politie en het openbaar ministerie. 
 
In het beleid van het ministerie van Onderwijs, Cultuur en Wetenschap wordt ingezet op preventie 
van seksueel grensoverschrijdend gedrag en seksueel geweld door het emancipatiebeleid in het 
algemeen en het aanpakken van stereotiepe beelden over mannelijkheid en vrouwelijkheid in het 
bijzonder. Onderwijs speelt een belangrijke rol bij de preventie. Zo is er het kerndoel seksualiteit 
en seksuele diversiteit waarin scholen de taak krijgen leerlingen te leren om respectvol om te gaan 
met seksualiteit en diversiteit, waaronder seksuele diversiteit. Het ministerie van Onderwijs, 
Cultuur en Wetenschap ondersteunt samen met het ministerie Sociale Zaken en Werkgelegenheid 
de alliantie ‘Verandering van binnenuit’, die zich richt op het van binnenuit bevorderen van sociale 
acceptatie van gendergelijkheid en lhbtiq+ personengelijkheid en de sociale veiligheid van vrouwen 
en lhbtiq+ personen binnen gesloten gemeenschappen. Het ministerie van Onderwijs, Cultuur en 
Wetenschap ondersteunt ook de alliantie Act4Respect van Atria en Rutgers. Deze alliantie richt zich 
op het bevorderen van gelijkwaardige relaties tussen jongeren en het tegengaan van fysiek, 
seksueel en cybergeweld. De alliantie werkt aan een sociale norm, waarbij respect is voor 
genderverschillen, zodat die nooit aanleiding kunnen zijn voor geweld. 
 
Alle slachtoffers, ook die uit de lhbtiq+ groep kunnen verder terecht bij het Centrum Seksueel 
Geweld, maar ook bij andere reguliere zorgverleners of hulporganisaties en bij Slachtofferhulp 
Nederland, als zij te maken hebben gekregen met seksueel geweld. Alle slachtoffers krijgen hulp 
die is afgestemd op het individu en de specifieke gebeurtenis en de impact die het op hen heeft. 
Ook kunnen zij worden doorverwezen naar reguliere zorgverleners die de zorg specifiek daarop 
afstemmen. Specifiek voor lhbtiq+ personen geldt dat dat bijvoorbeeld bij het Centrum Seksueel 
Geweld nadrukkelijk onderdeel uitmaakt van de expertise die van hun casemanagers wordt 
verwacht.  
 
Bij Slachtofferhulp Nederland is een kennisdossier in een digitale encyclopedie beschikbaar voor 
medewerkers die voorziet in kennis over de lhbtiq+ gemeenschappen en handvatten biedt voor 
correcte bejegening en specifieke ondersteuning door netwerkpartners zoals bijvoorbeeld Roze in 
blauw en Transgender Netwerk Nederland. De afdeling Kennis, Onderzoek en Ontwikkeling biedt 
medewerkers daarnaast hulp bij contextuele vragen.  
 
Slachtofferhulp Nederland geeft aan dat er geen specifieke scholing is over omgang met mensen 
die zich als lhbtiq+ identificeren, maar benadrukt dat deze mensen niet ‘anders’ geholpen willen 
worden. Wat belangrijk is, is om hen ‘oordeelloos’ te ondersteunen. Dit laatste was bij 
Slachtofferhulp Nederland in 2022 het thema van een interne campagne. 
 
Verder wordt door het ministerie van Justitie en Veiligheid en het ministerie van Onderwijs, Cultuur 
en Wetenschap in het kader van het discriminatiedossier ook ingezet op het bevorderen van de 
veiligheid van lhbtiq+ personen. Op dit moment wordt een onderzoek uitgevoerd dat inzicht zal 
geven in daders van geweld tegen lhbtiq+ personen. Dit onderzoek wordt in het voorjaar van 2023 
afgerond. Daarnaast wordt het huidige Actieplan Veiligheid LHBTI geëvalueerd. De uitkomsten van 
bovengenoemde trajecten zullen een belangrijke basis vormen voor het bepalen van de nieuwe 
inzet. Hiertoe zullen de minister van Onderwijs, Cultuur en Wetenschap en ik volgend jaar ook in 
gesprek gaan met verschillende organisaties die zich inzetten voor de veiligheid van lhbtiq+ 
personen. Voor de wijze waarop het opsporings- en vervolgingsbeleid is betrokken op deze groep 
personen, verwijs ik graag naar mijn reactie op navolgende vraag van de leden van de PvdA- en 
GroenLinks-fractie. 
 
Ook de leden van de PvdA- en GroenLinks-fractie vragen naar specifieke maatregelen en 
flankerend beleid voor LHBTIQA+ personen, omdat er binnen deze groep bovenmatig veel 
slachtoffers van seksueel geweld te vinden zijn. Zij vragen of de regering dat nodig acht en hoe
