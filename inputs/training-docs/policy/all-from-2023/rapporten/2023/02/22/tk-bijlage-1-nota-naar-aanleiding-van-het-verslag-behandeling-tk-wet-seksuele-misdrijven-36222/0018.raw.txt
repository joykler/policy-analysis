vragen of de regering met behulp van voorbeelden kan toelichten geven waar de grens ligt tussen 
opzetverkrachting en schuldverkrachting enerzijds en opzetaanranding en schuldaanranding 
anderzijds, alsook of de regering waarom strafbaarheid wegens schuldaanranding of –verkrachting 
gerechtvaardigd is. Daarnaast vragen de leden of de regering kan toelichten hoe in Zweden en 
Duitsland wordt omgegaan met gevallen in het grensgebied van de opzet- en schuldvariant. 
 
Het verheugt mij dat de aan het woord zijnde leden de introductie van de nieuwe delicten 
opzetaanranding en opzetverkrachting onderschrijven. Graag licht ik aan de hand van voorbeelden 
nader toe waarin het verschil met respectievelijk schuldaanranding en schuldverkrachting is 
gelegen en waarom die schuldvarianten evenzeer nodig en wenselijk zijn.   
 
Voor elke vorm van aanranding of verkrachting is vereist dat met een persoon seksuele 
handelingen worden verricht, terwijl bij die persoon de wil daartoe ontbreekt. In het geval van 
verkrachting is sprake van handelingen die (mede) bestaan uit het seksueel binnendringen van het 
lichaam. De delicten aanranding en verkrachting komen in beeld wanneer iemand, ondanks 
duidelijke signalen dat de wil tot seksueel contact bij de ander ontbreekt, het seksueel contact toch 
aanvangt of voortzet. De opzetvariant van aanranding of, indien sprake is van het seksueel 
binnendringen van het lichaam, verkrachting doet zich voor indien iemand “weet” dat bij die ander 
daartoe de wil ontbreekt. Bij de opzetvariant wordt willens en wetens inbreuk gemaakt op de 
lichamelijke en seksuele integriteit van de ander; de ‘opzetdader’ bekommert zich niet om de wil 
van die ander. Daarvan is allereerst sprake bij doelbewust handelen: iemand zet seksueel contact 
door, terwijl diegene min of meer zeker weet dat de wil tot seksueel contact bij de ander ontbreekt 
(‘vol’ opzet). De opzetvariant doet zich ook voor bij wezenlijke onverschilligheid: iemand zet 
seksueel contact door, terwijl diegene zich bewust is van de mogelijkheid dat de wil daartoe bij de 
ander ontbreekt en die mogelijkheid eenvoudigweg accepteert, voor lief neemt (voorwaardelijk 
opzet; de ondergrens van de opzetvariant).  
 
De schuldvariant van aanranding of verkrachting doet zich voor indien iemand seksueel contact 
doorzet, terwijl diegene “ernstige reden heeft om te vermoeden” dat bij de ander de wil daartoe 
ontbreekt. Daarvan is sprake indien iemand de duidelijk waarneembare signalen voor een 
ontbrekende wil bij de ander heeft opgemerkt maar die signalen vervolgens verkeerd heeft 
ingeschat door er ten onrechte van uit te gaan dat de wil tot seksueel contact bij die ander wel 
aanwezig zal zijn. In juridische zin kan dan sprake zijn van bewuste schuld of onbewuste schuld. 
Bewuste schuld doet zich voor wanneer iemand zich op grond van die duidelijke signalen bewust is 
van de mogelijkheid van een ontbrekende wil, maar vervolgens – vanuit het misplaatste 
vertrouwen ‘dat het wel goed zal zitten’ – niet of onvoldoende heeft geverifieerd of het seksuele 
contact (nog steeds) op vrijwillige basis plaatsvindt. De bewuste schuld grenst aan voorwaardelijk 
opzet. In beide gevallen is de dader zich bewust geweest van de mogelijkheid van onvrijwilligheid 
aan de zijde van de ander: bij voorwaardelijk opzet betoont de dader zich onverschillig ten aanzien 
van die mogelijkheid, bij bewuste schuld is geen sprake van onverschilligheid maar van een 
verkeerde risico-inschatting die getuigt van ernstige lichtzinnigheid. De schuldvariant omvat ook 
onbewuste schuld. Net als bij voorwaardelijke opzet en bewuste schuld heeft de dader dan 
duidelijke signalen van een ontbrekende wil opgemerkt. Anders dan bij voorwaardelijke opzet en 
bewuste schuld is de dader zich in het geval van onbewuste schuld, ondanks het waarnemen van 
duidelijke signalen die daarop wijzen, in het geheel niet bewust geweest van de mogelijkheid van 
een ontbrekende wil bij de ander. Waar elk weldenkend mens in die situatie zich bewust zou zijn 
geweest van het risico seksueel contact te (gaan) hebben met een persoon die dat niet wil, heeft 
de dader met onbewuste schuld dat risico niet onder ogen gezien. Diegene wordt verweten dat hij 
dit eenvoudig had kunnen weten – namelijk door navraag te doen – en dus ook had moeten weten. 
De onbewuste schuld adresseert dergelijke bijzondere gevallen van seksueel grensoverschrijdend 
gedrag als gevolg van ernstige onachtzaamheid aan de zijde van de dader.  
 
De schuldvariant kan bijvoorbeeld aan de orde zijn in gevallen waarin aanvankelijk vrijwillig 
seksueel contact zich ontwikkelt in de richting van explicietere seksuele handelingen, zoals het 
aanraken van geslachtsdelen. Dan valt te denken aan de situatie dat de initiator van die 
18
