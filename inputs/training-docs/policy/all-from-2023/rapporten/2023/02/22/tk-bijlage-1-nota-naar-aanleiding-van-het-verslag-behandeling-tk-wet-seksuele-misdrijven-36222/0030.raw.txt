is bewezen – tot een veroordeling te komen ter zake van schuldverkrachting. Langs die weg kan 
worden voorkomen dat de enkele omstandigheid dat in een concrete strafzaak het opzet niet kan 
worden bewezen, ertoe leidt dat ernstig seksueel grensoverschrijdend gedrag als zodanig niet kan 
worden bestraft.  
 
Vervolgens vragen de leden van de PvdA- en GroenLinks-fractie om een reactie op de opmerking 
van het openbaar ministerie dat de verlaging van de drempel voor strafbaarheid niet betekent dat 
daarmee waarheidsvinding en bewijsvergaring gemakkelijker zullen worden. Zij vragen in het 
bijzonder in te gaan op het feit dat het bewijs in zedenzaken vaak slechts bestaat uit twee 
tegengestelde verklaringen van mensen die aanwezig zijn geweest bij het seksuele contact. Deze 
leden vragen of de regering de mening deelt dat een realistischer beeld moet worden gecreëerd 
van de mogelijkheden van het wetsvoorstel en op welke wijze dat zal worden gedaan. Zij vragen 
ook hoe dit zich verhoudt tot de wens om tot een hogere meldings- en aangiftebereidheid te 
komen. 
 
Wat betreft de vraag over de waarheidsvinding en bewijsgaring in zedenzaken, verwijs ik deze 
leden graag naar mijn antwoord op een soortgelijke vraag van de leden van de SGP-fractie 
(paragraaf 3). Om te voorkomen dat dit wetsvoorstel onrealistische verwachtingen wekt, wordt 
binnen het ketenbrede implementatietraject van het wetsvoorstel hard gewerkt aan een 
communicatieaanpak. Het brede publiek zal worden geïnformeerd over hetgeen dit wetsvoorstel 
wel en niet verandert. De communicatieaanpak botst niet met de wens om tot een hogere 
meldings- en aangiftebereidheid te komen. Voor het opsporingsonderzoek blijft het immers van 
groot belang dat iemand die slachtoffer is van een seksueel misdrijf zich tot de politie wendt om 
aangifte te doen. In dat geval kan namelijk door de politie en het openbaar ministerie worden 
bezien of er voldoende aanknopingspunten zijn voor nader onderzoek, bijvoorbeeld in de vorm van 
het horen van getuigen. 
 
Wat betreft de schuldvariant vragen de leden van de PvdA- en GroenLinks-fractie ook om 
verduidelijking van de keuze voor het criterium van een ernstig vermoeden – in plaats van een 
redelijk vermoeden – van de ontbrekende wil bij de ander. In dit kader wordt in het bijzonder 
gevraagd hoe de regering in het geval van een ernstig vermoeden van ontbrekende wil het nut van 
een onderzoeksplicht ziet. 
 
Het Voorontwerp wetsvoorstel seksuele misdrijven, dat in 2020 in consultatie is gebracht en is 
opgevolgd door het wetsvoorstel dat bij Uw Kamer is ingediend, bevatte een strafbaarstelling van 
seksuele interactie tegen de wil (artikel 239). Daarin werd onder andere strafbaar gesteld – kort 
gezegd – het met een persoon seksuele handelingen verrichten, terwijl diegene “redelijkerwijs 
moet vermoeden” dat deze handelingen tegen de wil van die persoon plaatsvinden. In diverse 
consultatieadviezen zijn kanttekeningen geplaatst bij dit criterium. Zo was in de ogen van de Raad 
voor de Rechtspraak met die maatstaf, mede in het licht van de toelichting daarop in het 
voorontwerp, onvoldoende duidelijk wanneer een onderzoeksplicht zou ontstaan ten aanzien van 
het vrijwillige karakter van het seksueel contact. Het College van procureurs-generaal was van 
oordeel dat het vereiste van een redelijk vermoeden te snel tot strafrechtelijke aansprakelijkheid 
zou kunnen leiden.  
 
Mede naar aanleiding van deze adviezen is er in het onderhavige wetsvoorstel voor gekozen de 
maatstaf van “redelijkerwijs moet vermoeden” te vervangen door het criterium “ernstige reden om 
te vermoeden”. Dit laatste criterium legt de lat voor het doen ontstaan van een verificatieplicht – 
met als centrale vraag of bij de ander de wil tot seksueel contact aanwezig is – bij de aanwezigheid 
van duidelijke signalen dat de wil tot seksueel contact bij de ander ontbreekt. Beoogd is tegemoet 
te komen aan de strekking van de hiervoor aangestipte adviezen. Tegelijk blijft de ondergrens van 
de schuldvariant van aanranding en verkrachting in belangrijke mate gekoppeld aan het bij 
wederkerigheid van seksueel contact behorende besef van en verantwoordelijkheid voor het eigen 
handelen en bewustzijn van het gedrag van een ander. Wat betreft de vraag over het nut van de 
schuldvariant ten opzichte van de opzetvariant verwijs ik allereerst graag naar mijn reactie op een 
30
