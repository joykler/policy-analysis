anders. Degene die van een persoon een afbeelding van seksuele aard openbaar maakt, is op 
grond van artikel 139h, tweede lid, onder b, Sr strafbaar indien hij weet dat die openbaarmaking 
nadelig voor die persoon kan zijn. Ook is het, kort gezegd, strafbaar om aan kinderen onder de 
zestien jaar afbeeldingen te laten zien waarvan de vertoning voor hen schadelijk is te achten 
(huidig artikel 240a Sr; voorgesteld artikel 151e). Van strafbare feiten kan aangifte worden gedaan 
bij de politie. Mocht er sprake zijn van beeldmateriaal met (een vermoeden van) kindermisbruik 
kan ook melding worden gemaakt bij het Meldpunt Kinderporno van het Expertisebureau Online 
Kindermisbruik (EOKM). Indien het meldpunt tot de conclusie komt dat het gaat om beeldmateriaal 
waarvan de verspreiding, openbaarmaking of vertoning strafbaar is, wordt dit kenbaar gemaakt bij 
het online platform waar het is aangetroffen met een verzoek om het betreffende beeldmateriaal te 
verwijderen of ontoegankelijk te maken. Bij de politie wordt tevens een melding gemaakt zodat 
daders en slachtoffers geïdentificeerd en opgespoord kunnen worden.  
 
Echter, de door influencers gebruikte afbeeldingen zijn doorgaans geen kinderpornografisch 
materiaal en vallen daarom niet onder de reikwijdte van het voorgestelde artikel 252 (huidig artikel 
240b Sr). Het meewerken aan bijvoorbeeld vlogs op internet brengt risico’s met zich. Het kabinet 
vindt het belangrijk dat mensen, en zeker minderjarigen, zich bewust zijn van de gevolgen van 
bepaald gedrag op het internet en over de eigenschappen van het internet. Om bij te dragen aan 
de brede digitale weerbaarheid van jonge kinderen is begin oktober Mijn Cyberrijbewijs gelanceerd, 
een gratis lesprogramma voor groep 7 en 8 van het primair onderwijs. Naast kennis over 
schadelijke fenomenen, waaronder sexting, is het van belang dat jonge mensen in het algemeen 
digitaal weerbaarder worden. Mijn Cyberrijbewijs gebruikt vijf lessen om via vijf thema’s jonge 
mensen bewust te maken van de eigenschappen van het internet, en hen er de risico’s van te laten 
inzien.   
 
Daarnaast wordt de komende tijd met alle betrokken partijen gekeken wat een passende 
vervolgstap is op de Wegwijzer Sexting, die is ontwikkeld in 2021. De wegwijzer geeft een 
overzicht van programma’s die zijn ontwikkeld om ongewenste sexting te voorkomen en is 
gemaakt voor professionals die werken met leerlingen in het primair onderwijs en de partners in de 
strafrechtketen en het sociale domein. 
 
De leden van de CDA-fractie vragen naar de wettelijke strafuitsluitingsgrond voor seksueel contact 
in een gelijkwaardige situatie tussen leeftijdsgenoten vanaf een leeftijd van twaalf jaar. Deze leden 
vragen wat in dat verband wordt verstaan onder “leeftijdsgenoten” en onder een “gelijkwaardige 
situatie”.  
 
Graag verwijs ik de leden naar mijn reactie op de soortgelijke vraag van de leden van de D66-
fractie (paragraaf 3.3). 
 
De leden van de SP-fractie vragen waar de strafmaat het seksueel benaderen van kinderen op is 
gebaseerd. Deze leden gaan er vanuit dat sprake is van een verhoging van de maximumstraf 
terwijl niet duidelijk is waarom voor een nieuwe grens wordt gekozen.  
 
De strafbaarstelling van seksuele benadering bestaat (artikel 251) uit drie onderdelen, waarbij voor 
elk van de drie onderdelen geldt dat het strafmaximum voor de daarin strafbaar gestelde 
gedragingen twee jaren gevangenisstraf of geldboete van de vierde categorie is. Artikel 251, eerste 
lid, onderdeel a, betreft het indringend mondeling of schriftelijk seksueel benaderen van een kind 
op een wijze die schadelijk te achten is voor kinderen beneden de leeftijd van zestien jaren, ook 
wel sexchatting genoemd. Dit is een nieuwe strafbaarstelling. In onderdeel b wordt het seksueel 
corrumperen van kinderen strafbaar gesteld. Dit is de rechtsopvolger van onder meer artikel 248d 
Sr, waarin op het met ontuchtig oogmerk ertoe bewegen van een zestien-minner getuige te zijn 
van seksuele handelingen met een gevangenisstraf van ten hoogste twee jaren of geldboete van de 
vierde categorie staat. In onderdeel c wordt grooming - het aan een kind beneden de leeftijd van 
zestien jaren voorstellen van een ontmoeting voor seksuele doeleinden en het ondernemen van 
enige handeling tot het verwezenlijken van die ontmoeting - strafbaar gesteld. Dit is de opvolger
