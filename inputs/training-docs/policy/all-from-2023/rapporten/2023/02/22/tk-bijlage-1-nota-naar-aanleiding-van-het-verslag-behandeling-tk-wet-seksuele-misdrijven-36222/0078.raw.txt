omtrent de identiteit van de sekspartner langs de weg van het voorgestelde artikel 244 strafbaar 
kan zijn.  
 
In artikel 244 wordt uitgedrukt dat bij een persoon in ieder geval de wil tot seksuele handelingen 
ontbreekt indien diegene in een zodanige staat van lichamelijk of geestelijk onvermogen verkeert 
dat deze niet of onvolkomen in staat is een wil te bepalen of kenbaar te maken omtrent de 
seksuele handelingen of daartegen weerstand te bieden. Met het expliciet in de wet benoemen van 
de verschillende verschijningsvormen van lichamelijke en geestelijke onmacht, wordt aangesloten 
bij de gevallen van onvermogen die in de huidige artikelen 243 en 247 Sr al uitdrukkelijk 
bescherming vinden. Uit de tekst van het voorgestelde artikel 244 blijkt dat het geen limitatieve 
opsomming betreft. De overige situaties van het ontbreken van de wil krijgen onder de artikelen 
240 tot en met 243 hun invulling door de vaststelling daarvan aan de hand van de feiten en 
omstandigheden van het concrete geval. Daarbij kan het ook gaan om gevallen waarin iemand 
welbewust door misleiding een ander tot seksueel contact beweegt, zoals de leden van de 
ChristenUnie-fractie terecht opmerken. Seksuele misleiding heeft echter een wat ander karakter 
dan situaties van lichamelijke en geestelijke onmacht. Bij seksuele misleiding gaat het niet zozeer 
om een met een persoon verbonden lichamelijke of geestelijke toestand, maar om de mate waarin 
het een onjuiste voorstelling van zaken is geweest die een persoon tot seksueel contact heeft 
bewogen en de mate waarin die onjuiste voorstelling van zaken betrekking heeft op de seksuele 
integriteit die de strafbaarstellingen van aanranding en verkrachting beogen te beschermen. De 
concrete misleiding moet van zodanig gewicht zijn dat, in het geval van het seksueel binnendringen 
van het lichaam, de zware strafrechtelijke kwalificatie ‘verkrachting’ gerechtvaardigd is. Die weging 
is in sterke mate afhankelijk van de omstandigheden van het geval. Tegen die achtergrond is 
ervoor gekozen om het ontbreken van de wil vanwege seksuele misleiding niet expliciet in artikel 
244 op te nemen, maar te scharen onder de genoemde overige situaties die hun invulling krijgen 
door de vaststelling daarvan aan de hand van de feiten en omstandigheden van het concrete geval.  
 
Hoewel dus per geval zal moeten worden beoordeeld of de misleiding van voldoende gewicht is en 
de onjuiste voorstelling van zaken rechtstreeks verband houdt met de seksuele integriteit van een 
ander, heb ik in de toelichting op artikel 244 geprobeerd hierover meer duidelijkheid te 
verschaffen. Ik heb twee gevalstypen genoemd waarin in de regel sprake is van zo’n rechtstreeks 
verband. In de eerste plaats gaat het om situaties waarin de ander over de aard van de 
handelingen wordt voorgelogen. Denk aan als medisch onderzoek gepresenteerde handelingen die 
feitelijk seksueel van aard zijn. Ook valt te denken aan situaties waarin iemand – tegen de vooraf 
uitdrukkelijk kenbaar gemaakte wens van de ander om met gebruik van een condoom veilig 
seksueel contact te hebben – heimelijk het condoom afdoet ten tijde van de seksuele penetratie of 
het condoom beschadigt voorafgaand aan de seksuele penetratie. Deze gevallen van zogeheten 
stealthing vormen een rechtstreekse aantasting van de seksuele integriteit van de ander, ook 
vanwege het daarmee in het algemeen verbonden risico van het overdragen van seksueel 
overdraagbare aandoeningen of het ontstaan van een ongewenste zwangerschap. Het tweede 
gevalstype betreft gevallen van misleiding omtrent de identiteit van de sekspartner, in de zin dat 
de misleider zich bijvoorbeeld voordoet als de levenspartner van de ander. Het gaat bij beide 
gevalstypen steeds om een op de concrete casus toegesneden oordeel. Daarbij komt betekenis toe 
aan de wijze waarop iemand diens seksuele leven vormgeeft. Afhankelijk van de persoon of de 
situatie waarin die persoon zich begeeft – waarbij bijvoorbeeld aan bepaalde seksfeesten kan 
worden gedacht – kan verschillen in welke mate de identiteit van de sekspartner in het concrete 
geval moet worden geacht van bepalende invloed te zijn geweest op de keuze om seksueel contact 
te hebben. De zware strafrechtelijke kwalificaties ‘aanranding’ en ‘verkrachting’ passen naar mijn 
oordeel niet bij overige situaties waarin de misleiding ziet op randvoorwaarden of begeleidende 
omstandigheden waaronder het seksueel contact tot stand komt. Denk bijvoorbeeld aan 
instemming met seksueel contact onder invloed van een door de misleider in het vooruitzicht 
gestelde duurzame liefdesrelatie die uitblijft dan wel misleiding omtrent het gebruik van een 
voorbehoedsmiddel anders dan in de vorm van stealthing. De verstrekkende consequentie dat een 
vrouw die een ander misleidt omtrent het gebruik van een anticonceptiepil of morning after pil zich 
schuldig zou maken aan een ernstig seksueel misdrijf, vind ik onaanvaardbaar. Dergelijke gevallen
