De leden van de PvdA- en GroenLinks-fractie hebben met bijzondere belangstelling kennisgenomen 
van het wetsvoorstel. Deze leden zien dat de voorbereiding tijdrovend en grondig is geweest en dat 
overleg met relevante stakeholders tot een beter wetsvoorstel heeft geleid met name omdat in het 
voorliggende wetsvoorstel alle vormen van seks tegen de wil als verkrachting strafbaar gesteld 
worden. Het verheugt mij dat deze leden vinden dat het wetsvoorstel hierdoor sterk is verbeterd. 
Graag ga ik in deze nota naar aanleiding van het verslag in op de gestelde vragen.  
 
De leden van de ChristenUnie-fractie hebben met belangstelling kennisgenomen van het 
wetsvoorstel. Met genoegen heb ik gelezen dat deze leden het passend vinden dat de wetgeving de 
veranderende ontwikkelingen in de samenleving ten aanzien van seksueel overschrijdend gedrag 
volgt. De leden van de ChristenUnie-fractie merken op dat seksueel grensoverschrijdend gedrag 
een groot maatschappelijk probleem is. Deze leden hechten er daarom aan dat met voorliggend 
wetsvoorstel ook een heldere norm wordt gesteld, dat seks zonder wederzijdse toestemming – 
consent – strafbaar is. Deze leden hebben met instemming gezien dat de wet ook betrekking heeft 
op nadere strafbaarstelling van seksuele intimidatie en ongewenste vormen van sexting. Zij 
hebben nog enkele vragen over de vraagstukken die spelen op het gebied van handhaving, 
bewijsbaarheid en flankerend beleid, en over verschillende wetsinhoudelijke elementen. Deze 
vragen zal ik het graag beantwoorden. 
 
De leden van de SGP-fractie hebben met belangstelling kennisgenomen van het wetsvoorstel 
seksuele misdrijven. Deze leden onderschrijven de noodzaak om tot deze wetswijziging te komen 
in het belang van de slachtoffers van seksuele misdrijven. Dat stel ik zeer op prijs. Graag ben ik 
bereid de door deze leden gestelde vragen te beantwoorden. 
 
Bij deze nota naar aanleiding van het verslag is gevoegd een nota van wijziging waarin enkele 
wijzigingen zijn opgenomen waarvan de achtergrond in het navolgende nader worden toegelicht. 
Daarnaast bevat deze nota van wijziging een voorstel voor een strafbaarstelling betreffende 
seksattributen die een uiterlijke verschijningsvorm betreffen van een kind (voorgesteld artikel 
253a). Met dit voorstel wordt gevolg gegeven aan het voornemen, zoals aangekondigd in mijn 
beleidsreactie van 5 september 2022 op het WODC-onderzoek ‘Quickscan wetgeving 
kindersekspoppen en kinderseksrobots’ (Kamerstukken II 2021/22, 31015, nr. 263), om een 
verbod op kindersekspoppen in te voeren. Voor een nadere toelichting op dit voorstel verwijs ik 
graag naar de toelichting bij de nota van wijziging.  
 
1. Inleiding 
 
De leden van de VVD-fractie vragen naar de stand van zaken van het implementatietraject. Zij 
vragen daarbij in te gaan op de politie en aan te geven of de politie tijdig gereed is om de extra 
zaken die voortvloeien uit het wetsvoorstel op te pakken. Deze leden vragen daarnaast of de 
verwachting is dat het Centrum Seksueel Geweld is toegerust om meer hulpverlening te bieden na 
inwerkingtreding van het wetsvoorstel. 
 
Bij brief van 12 december jl. heb ik uw Kamer geïnformeerd over de aanpak en stand van zaken 
van de implementatie van het wetsvoorstel seksuele misdrijven (Kamerstukken II 2022/23, 34843, 
nr. 65). Zoals in deze brief toegelicht, is onder coördinatie van het ministerie van Justitie en 
Veiligheid een ketenbreed implementatietraject gestart. In het kader van dit traject is een 
overlegstructuur ingericht waarin de meest betrokken onderdelen en taakorganisaties van het 
ministerie van Justitie en Veiligheid zijn vertegenwoordigd. Om de gecoördineerde en soepele 
implementatie van het wetsvoorstel te ondersteunen is onder andere een ketenbrede stuurgroep 
ingesteld die richting geeft, over de ketenbrede aanpak beslist en de voortgang van de ketenbrede 
implementatie van het wetsvoorstel bewaakt. Daarnaast werken het ministerie van Justitie en 
Veiligheid en de betrokken ketenorganisaties aan de implementatie van het wetsvoorstel langs 
twee lijnen. Er zijn organisatiespecifieke trajecten gestart, zoals een project bij de politie en het 
openbaar ministerie, die gericht zijn op de implementatie van het wetsvoorstel binnen de eigen 
organisatie. Daarnaast lopen er ketenbrede trajecten waar het ministerie van Justitie en Veiligheid
