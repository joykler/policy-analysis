achtergrond verzoekt het College om een afweging van de wetgever ten aanzien van de vraag of 
de reikwijdte ervan zou moeten worden uitgebreid naar het private domein (ondernemingen, 
private instellingen). Ik heb die afweging gemaakt, zo merk ik richting de leden van de VVD-fractie 
op. De voorgestelde strafverzwaringsgrond is – in lijn met de afbakening van functionele 
afhankelijkheid in het huidige artikel 249, tweede lid, Sr – toegespitst op nader omschreven 
juridisch geformaliseerde gezagsrelaties en professionele hulpverlenings- en zorgrelaties in, in de 
woorden van het College, het ambtelijke of (semi-) publieke domein (artikel 254, eerste lid, onder 
b). Het gaat dan om extra strafrechtelijke bescherming van personen die bijvoorbeeld zijn 
opgenomen of worden behandeld in een gevangenis of vergelijkbare inrichting, in zorginstellingen 
en overige instellingen van maatschappelijke zorg, inclusief de jeugdhulp. De ondergeschikte 
persoon kan zich in de regel niet of nauwelijks onttrekken aan zo’n functionele 
afhankelijkheidsrelatie. Dat rechtvaardigt dat misbruik daarvan door de bovengeschikte als extra 
laakbaar moet worden beschouwd en daarom strafverhoging legitimeert. Ook in andere functionele 
afhankelijkheidsrelaties – zoals in de arbeids-, cultuur- en sportsector – rust op de bovengeschikte 
persoon de verantwoordelijkheid om voor ogen te houden dat zo’n relatie de keuzevrijheid van de 
ondergeschikte in meer of mindere mate kan beperken. Binnen zo’n functionele 
afhankelijkheidsrelatie is alleen ruimte is voor seksueel contact indien die afhankelijkheid niet van 
wezenlijke invloed is op bedoelde vrije wilsbepaling van de ondergeschikte. Voor een nadere 
toelichting op dit punt verwijs ik de aan het woord zijnde leden naar mijn antwoord op een vraag 
van de leden van de D66-fractie in paragraaf 3.3 van deze nota.  
 
Strafbaarstelling van (online) seksueel kindermisbruik (artikelen 245-250 wetsvoorstel) en hierop 
betrekking hebbende aanpassingswetgeving 
 
De leden van de VVD-fractie wijzen op de in de memorie van toelichting genoemde steekproef uit 
2017 waaruit volgt dat 14% van de meisjes en 6% van de jongens in de leeftijd van twaalf tot 
vijfentwintig jaar ten minste één onaangename ervaring heeft gehad met de uitwisseling van 
seksueel beeldmateriaal en vragen hoe de regering voornemens is om de gevaren van sexting bij 
jongeren onder de aandacht te brengen. Deze leden vragen om een duidelijk normstellend kader, 
waarin het uitgangspunt naar voren komt dat sexting onwenselijk is en in beginsel vervolgd zou 
moeten worden. Dat bij het afdoen van sextingzaken tussen jongeren onderling rekening wordt 
gehouden met de mate van consensus bij de totstandkoming van beeldmateriaal en dat op grond 
daarvan door het openbaar ministerie per geval wordt beoordeeld of strafrechtelijk optreden 
opportuun is bevreemdt deze leden. Zij vragen of de omstandigheid dat beelden en plaatjes breed 
zijn verspreid bij de beoordeling wordt betrokken. Daarnaast vragen zij in hoeverre de 
internationale verplichtingen van Nederland ruimte bieden voor een dergelijke beoordelingsvrijheid. 
 
Kinderen moeten de ruimte krijgen om zich te ontwikkelen, ook op seksueel gebied. Dit betekent 
dat rekening moet worden gehouden met veelvoorkomend, niet schadelijk seksueel gedrag van 
kinderen maar ook dat zij moeten worden beschermd tegen gedragingen waardoor hun seksuele 
ontwikkeling wordt doorkruist. Sexting door jongeren – kort gezegd: het vervaardigen van 
beeldmateriaal van het eigen lichaam door jongeren en het met wederzijdse instemming 
uitwisselen van seksueel beeldmateriaal tussen jongeren onderling - kan, voor zover het 
plaatsvindt in een gelijkwaardige situatie tussen leeftijdsgenoten en uitsluitend voor kennisneming 
door de betrokkenen is bestemd, worden aangemerkt als niet schadelijk experimenteergedrag dat 
past bij de seksuele ontwikkeling van jongeren. In het kader van het onderzoek van Rutgers 
e
waarnaar de leden van de VVD-fractie verwijzen (Seks onder je 25 , 2017) heeft een op de acht 
jongens en meisjes (12,5%) aangegeven in de zes maanden voorafgaand aan het onderzoek een 
naaktfoto of seksfilmpje van zichzelf naar iemand hebben gestuurd. Zoals door de leden van de 
VVD-fractie is aangehaald, heeft 6% van de jongens en 14% van de meisjes in het onderzoek 
aangegeven tenminste één ervaring met sexting te hebben gehad die ze vervelend vonden. Dat 
betekent echter niet dat alle gevallen van sexting tussen kinderen onderling strafrechtelijk moeten 
worden aangepakt. Bij de aanpassing van de leeftijdgrens voor kinderpornografie van zestien naar 
achttien jaar gaf mijn ambtsvoorganger aan dat justitieel optreden in de regel achterwege kan 
blijven in de gevallen waarin kinderen op geen enkele wijze in hun belangen zijn geschaad 
70
