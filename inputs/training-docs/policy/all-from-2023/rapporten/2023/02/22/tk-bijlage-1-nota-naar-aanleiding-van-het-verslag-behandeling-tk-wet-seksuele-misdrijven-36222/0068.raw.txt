onder de achttien jaar. Niet uitgesloten is dat dit in sommige gevallen ook opzettelijke benadeling 
van de gezondheid (artikel 300 Sr) zal kunnen opleveren. De leeftijd van het slachtoffer, de soort 
en hoeveelheid drank die is verstrekt, en de staat van dronkenschap zullen daarbij relevante 
factoren kunnen zijn. Dat laat echter onverlet dat wenselijk is dat ook buiten die gevallen het 
dronken maken van een persoon onder de achttien jaar als misdrijf strafbaar is. Voor wat betreft 
het onder invloed van drugs brengen van een persoon onder de achttien jaar kan in aanvulling op 
hetgeen in het voorgaande over de Opiumwet is vermeld, worden opgemerkt dat de Opiumwet 
geen onderscheid maakt naar de leeftijd van degene aan wie de drugs worden verstrekt, dit is in 
alle gevallen strafbaar. Voor coffeeshops geldt een gedoogbeleid. Een van de criteria van dat 
gedoogbeleid is dat niet wordt verkocht aan jeugdigen en dat jeugdigen geen toegang wordt 
verleend tot een coffeeshop. Daarbij is gekozen voor een strikte handhaving van de leeftijdsgrens 
van achttien jaar. Dit is van belang voor de beoordeling van de vraag of tegen een coffeeshop 
strafrechtelijk dient te worden opgetreden (Aanwijzing Opiumwet, Stcrt. 2015, 5391). Verstrekking 
van drugs aan een persoon jonger dan achttien jaar – binnen of buiten een coffeeshop – zal dus 
aanleiding kunnen geven voor strafrechtelijk optreden. De Opiumwet maakt ook geen onderscheid 
naar de gevolgen voor degene aan wie drugs worden verstrekt. Daarvoor kan in uitzonderlijke 
gevallen artikel 300 Sr van pas komen op grond waarvan opzettelijke benadeling van de 
gezondheid met gevangenisstraf van ten hoogste drie jaren of geldboete van de vierde categorie 
kan worden bestraft, bijvoorbeeld als buiten medeweten van een slachtoffer vermengd met eten of 
drinken drugs worden toegediend en het slachtoffer daardoor (tijdelijk) het bewustzijn verliest.  
 
Tot slot is in artikel 151f, eerste lid, onderdeel 3˚, strafbaar gesteld het iemand door geweld of 
bedreiging met geweld dwingen tot het gebruik van bedwelmende drank. Het iemand door geweld 
of bedreiging met geweld dwingen iets te gebruiken kan, ongeacht of dit drank of drugs betreft, 
ook strafbare dwang opleveren (artikel 284 Sr; maximumstraf is twee jaar gevangenisstraf of 
geldboete van de vierde categorie). De meerwaarde van onderdeel 3˚ is gelegen in het tweede en 
derde lid van artikel 151f, waarin hogere straffen zijn gesteld op de gedragingen die in het eerste 
lid strafbaar zijn gesteld, indien dit zwaar lichamelijk letsel of de dood tot gevolg heeft. Er hoeft bij 
het dwingen tot het gebruik van bedwelmende drank geen sprake te zijn van opzettelijke 
benadeling van de gezondheid, omdat geen eisen worden gesteld aan de aard en de hoeveelheid 
van de drank die wordt toegediend. Voor wat betreft drugs geldt ook hier dat naast strafbare 
dwang, ook sprake zal zijn van een op grond van de Opiumwet strafbare verstrekking van drugs.  
 
Een drugspendant van artikel 151f is dus niet nodig om de daarin ten aanzien van alcohol strafbaar 
gestelde gedragingen, te kunnen bestraffen indien deze met drugs worden begaan. Deze 
gedragingen zijn op grond van voornoemde artikelen reeds strafbaar en kunnen ook relatief zwaar 
worden bestraft. Artikel 151f is zoals uit het voorgaande blijkt wel nodig om de daarin genoemde 
excessen bij de verkoop en verstrekking van alcohol zwaarder te kunnen bestraffen. 
 
Strafbaarstelling van seksueel geweld (artikelen 240-244 wetsvoorstel) en hierop betrekking 
hebbende aanpassingswetgeving 
 
De leden van de VVD-fractie geven aan het onverteerbaar te vinden dat slachtoffers van 
verkrachting te horen kunnen krijgen dat schuldverkrachting weliswaar juridisch kan worden 
vastgesteld, maar daders alsnog vrijuit zullen gaan wegens verjaring van het gepleegde feit. Mede 
tegen die achtergrond vragen zij de regering of zij bij nota van wijziging wil bewerkstelligen dat 
schuldverkrachting niet kan verjaren.  
 
Mede naar aanleiding van de vraag van deze leden heb ik de verjaringsregeling bij opzet- en 
schuldverkrachting heroverwogen. Graag verwijs ik de leden van de VVD-fractie naar mijn reactie 
op de soortgelijke vraag van de leden van de SGP-fractie (paragraaf 3.2) en de nota van wijziging 
die is gevoegd bij deze nota naar aanleiding van het verslag. 
 
De leden van de VVD-fractie vragen de regering in te gaan op de redenen om het taakstrafverbod 
niet van toepassing te verklaren op opzetaanranding en opzetverkrachting. Zij vragen of dit niet
