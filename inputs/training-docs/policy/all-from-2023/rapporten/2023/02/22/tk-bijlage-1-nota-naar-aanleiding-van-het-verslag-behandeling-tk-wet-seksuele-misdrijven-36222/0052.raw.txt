5.1 Algemeen 
 
De leden van de SP-fractie vragen of invoering van het wetsvoorstel haalbaar is, vanwege alle 
omscholing die nodig is, en zinvol is, omdat het meer vraagt van de strafrechtketen. Zij vragen of 
aangiften, als het wetsvoorstel inderdaad leidt tot meer aangiften, daadwerkelijk kunnen worden 
opgepakt of, als dat niet zo is, implementatie op de korte termijn wordt uitgesteld. 
 
De politie heeft in het consultatieadvies over dit wetsvoorstel en ook in recente berichtgeving (zie 
bijvoorbeeld het artikel ‘Fors meer aangiftes zedenmisdrijven, slachtoffers moeten langer dan 
halfjaar wachten op zaak’ in het Algemeen Dagblad van 17 februari 2023), aangegeven te 
verwachten dat het aantal meldingen en aangiften stijgt en dat hiervoor een capaciteitsuitbreiding 
benodigd is. Het ministerie van Justitie en Veiligheid heeft hiervoor extra middelen ter beschikking 
gesteld. Aan de organisaties voor wie de invoering van dit wetsvoorstel financiële en capacitaire 
gevolgen heeft, zijn extra middelen toegekend. Voor de politie betreft dit structureel ruim 5 miljoen 
euro en voor het openbaar ministerie ruim 1.5 miljoen euro. Daarnaast zijn onder andere aan de 
politie en het openbaar ministerie incidentele middelen ter beschikking gesteld om de 
inwerkingtreding van de wet goed voor te bereiden en bijvoorbeeld personeel op te leiden. Zie in 
dit verband ook paragraaf 7 van de memorie van toelichting bij het wetsvoorstel.  
 
De verwachting is dat de politie met extra capaciteit, de inzet van betekenisvolle interventies, het 
verbeteren van de werkprocessen en de sturing op capaciteit en prioriteit in staat wordt gesteld om 
de verwachte toename van aangiften op te kunnen vangen. In dit verband wordt opgemerkt dat bij 
het berekenen van de financiële gevolgen en het toekennen van aanvullende middelen voor de 
uitvoering van het wetsvoorstel ook rekening is gehouden met een scenario waarin het aantal 
meldingen fors stijgt. Het ministerie van Justitie en Veiligheid blijft de ontwikkelingen zoals 
gebruikelijk monitoren. Of het wetsvoorstel daadwerkelijk tot meer meldingen en aangiften leidt is 
nog niet te zeggen. Ik verwijs de leden van de SP-fractie ook graag naar mijn antwoord op een 
soortgelijke vraag van de leden van de VVD-fractie (paragraaf 1). 
 
Uiteraard ben ik ervan overtuigd dat invoering van dit wetsvoorstel haalbaar en zinvol is. Met dit 
wetsvoorstel wordt de strafrechtelijke bescherming van slachtoffers verruimd en verbeterd. Zoals 
aangegeven zijn aanvullende middelen ter beschikking gesteld om te faciliteren dat het 
wetsvoorstel op een verantwoorde wijze kan worden geïmplementeerd. Daarnaast is nu al, 
voorafgaande aan de behandeling van het wetsvoorstel door uw Kamer, begonnen met het 
implementatietraject. Dit om uitvoeringsorganisaties de tijd te geven zich voor te bereiden op 
inwerkingtreding van het wetsvoorstel en bijvoorbeeld te starten met het opleiden van personeel. 
 
De leden van de PvdA- en GroenLinks-fractie wijzen er op dat er meer capaciteit in de justitieketen 
nodig zal zijn omdat er ten gevolge van de inwerkingtreding van het wetsvoorstel meer meldingen 
en aangiften zullen worden gedaan en vragen of de opleidingen en trainingen voor medewerkers 
van politie en openbaar ministerie die nodig zijn voor scholing en training in verband met dit 
wetsvoorstel en het nieuwe Wetboek van Strafvordering, op de inzetbare capaciteit van de politie 
en openbaar ministerie impact zal hebben. Deze leden vragen hoe zal worden voorkomen dat de 
doorlooptijden in zedenzaken langer worden door het aantal extra meldingen, aangiften, 
vervolgingen en rechtszaken.  
 
Zoals ook toegelicht in het antwoord op bovenstaande vraag van de leden van de SP-fractie is bij 
het berekenen van de gevolgen van dit wetsvoorstel voor (uitvoerings)organisaties rekening 
gehouden met een scenario waarin het aantal meldingen en aangiftes stijgt en zijn aan de politie 
en het openbaar ministerie aanvullende structurele middelen toegekend die onder andere bedoeld 
zijn voor capaciteitsuitbreiding. Uiteraard is de invulling van de extra capaciteit afhankelijk van de 
beschikbaarheid van geschikte kandidaten. Daarnaast zijn vanaf 2022 incidentele middelen 
toegekend die worden ingezet om de ketenorganisaties voor te bereiden op de implementatie van 
het wetsvoorstel, inclusief opleidings- en bijscholingstrajecten (van een of meer dagen), zodat
