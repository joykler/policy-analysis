strafbaarstelling is voor strafbaarheid allereerst vereist dat de gedraging wordt begaan in het 
“openbaar” in plaats van “op een plaats voor het openbaar verkeer bestemd” zoals in het 
initiatiefwetsvoorstel. Met “in het openbaar” zijn bedoeld – fysieke en digitale - plaatsen waar in 
beginsel eenieder vrij is om er te komen, te verblijven en te gaan, maar ook om algemeen voor het 
publiek openstaande plaatsen. Dit betreft voor de fysieke plaatsen geen inhoudelijk verschil ten 
opzichte van het initiatiefvoorstel: plaatsen voor het openbaar verkeer bestemd zijn openbare 
plaatsen die men in het normale verkeer betreedt, zoals de openbare weg, parken, stations of 
speelterreinen (Kamerstukken II 2018/19, 34904, nr. 6).  
 
De gedragingen die strafbaar worden gesteld vormen een tweede verschil. De voorgestelde 
strafbaarstelling van seksuele intimidatie ziet op een “indringende seksuele benadering door middel 
van opmerkingen, gebaren, geluiden of aanrakingen”. Het initiatiefvoorstel heeft betrekking op 
“opmerkingen, gebaren of bewegingen met een seksuele connotatie”. Een verschil is dat voor een 
seksuele benadering niet vereist is dat opmerkingen, gebaren, geluiden of aanrakingen op zichzelf 
(enkel) seksueel van karakter zijn. Door het samenstel van gedragingen kunnen deze ook een 
seksuele benadering opleveren. Daarnaast betreft de voorgestelde strafbaarstelling ook een 
benadering door middel van geluiden en aanrakingen, terwijl het initiatiefvoorstel zich beperkt tot 
opmerkingen, gebaren en bewegingen. Het nafluiten van een ander zal op grond van het 
initiatiefvoorstel dus niet strafbaar zijn, terwijl dit – afhankelijk van de context – wel als een 
seksuele benadering in de zin van artikel 429ter kan worden gezien. De term “bewegingen” komt in 
de voorgestelde strafbaarstelling niet voor, al zullen de bewegingen waar het omgaat naar 
verwachting worden omvat door de termen “gebaren” en “aanrakingen”. De voorgestelde 
strafbaarstelling legt de ondergrens voor strafbaarheid bij een ‘indringende’ seksuele benadering. 
Een dergelijk vereiste kent het initiatiefvoorstel niet. De voorbeelden die door de initiatiefnemers in 
de memorie van toelichting worden genoemd - het doen van seksueel getinte verzoeken, het 
maken van seksuele toespelingen of het maken van opmerkingen over seksuele lichaamsdelen, 
schelden, naroepen en sissen, zoals iemand uitmaken voor ‘hoer’ of ‘geil wijf’ of agressief vragen 
‘wil je seks?’ of andere expliciete seksualiserende opmerkingen maken zoals ‘hee, waar ga je heen 
met dat lekkere kontje?’, of iemand confronteren met gebaren of bewegingen met een seksuele 
lading zoals het imiteren van masturbatie-, lik-, pijp- of penetratiebewegingen – zullen echter ook 
een indringende seksuele benadering als bedoeld in het voorgestelde artikel 429ter kunnen 
opleveren.  
 
Een laatste verschil is de wijze waarop het vereiste van een intimiderend effect dat van de 
gedraging uitgaat in de strafbaarstelling is opgenomen. In de voorgestelde strafbaarstelling is 
daarvan sprake bij een indringende seksuele benadering “op een wijze die vreesaanjagend, 
vernederend, kwetsend of onterend is te achten”. Het initiatiefvoorstel vereist dat een persoon 
door opmerkingen, gebaren of bewegingen met een seksuele connotatie “in een bedreigende, 
vijandige, beledigende, vernederende of kwetsende situatie wordt gebracht”. Het gaat in beide 
gevallen om een geobjectiveerd criterium. Dat dit gevolg bij het slachtoffer is ingetreden hoeft dus 
niet te worden bewezen. Dit blijkt uit de tekst van het voorgestelde artikel 429ter en kan bij het 
initiatiefvoorstel uit de memorie van toelichting worden afgeleid. In de regel zullen bedreigende of 
vijandige situaties ook vreesaanjagend zijn. Het initiatiefvoorstel zal wat dat betreft dus geen 
breder bereik hebben. De voorgestelde strafbaarstelling heeft geen betrekking op beledigende 
uitingen omdat belediging al strafbaar is op grond van artikel 266 Sr. Het strafmaximum is in beide 
bepalingen gelijk.  
 
De verschillen tussen de door mij voorgestelde strafbaarstelling van seksuele intimidatie en de 
strafbaarstelling die door de initiatiefnemers is voorgesteld zien dus deels maar niet volledig op de 
vormgeving. Het bereik van de door mij voorgestelde strafbaarstelling is immers iets ruimer 
doordat deze ook betrekking heeft op seksuele benadering door middel van geluiden en 
aanrakingen, en op online seksuele intimidatie.  
 
46
