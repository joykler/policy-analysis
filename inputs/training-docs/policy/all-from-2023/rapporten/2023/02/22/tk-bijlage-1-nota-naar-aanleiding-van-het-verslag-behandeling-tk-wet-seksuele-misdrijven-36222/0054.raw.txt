De leden van de SGP-fractie vragen de regering te reflecteren op de praktische uitvoering van het 
wetsvoorstel binnen de huidige strafrechtketen, gelet op de bewijsproblemen en de lange 
doorlooptijden in zedenzaken die kunnen leiden tot secundaire victimisatie. Daarbij vragen deze 
leden of de strafrechtketen bij invoering van dit wetsvoorstel klaar is om het te verwachten hoge 
aantal aangiften te kunnen verwerken.   
 
Graag verwijs ik de leden naar mijn reactie op soortgelijke vragen van de leden van de fracties van 
VVD, SP, en PvdA en GroenLinks (paragrafen 1 en 5.2). 
 
5.2 Schuldaanranding, opzetaanranding, gekwalificeerde opzetaanranding, schuldverkrachting en 
gekwalificeerde opzetverkrachting 
 
De leden van de CDA-fractie vragen welke rol het Centrum Seksueel Geweld speelt in de gevallen 
waarin na zeven dagen na het incident een melding wordt gemaakt van aanranding of 
verkrachting. 
 
Gedurende de eerste zeven dagen na een incident kunnen sporen met forensisch onderzoek nog 
veilig worden gesteld. Daarom is de betrokkenheid van het Centrum Seksueel Geweld binnen die 
periode van belang. Het noodzakelijke medische onderzoek wordt namelijk tegelijk met het 
forensisch onderzoek uitgevoerd om het slachtoffer zo min mogelijk te belasten. Daarnaast krijgen 
slachtoffers van seksueel geweld die zich zowel binnen als na zeven dagen bij het Centrum 
Seksueel Geweld melden, zo nodig ook medische en psychische hulp van het Centrum Seksueel 
Geweld om problemen die met het misbruik te maken hebben te verminderen. Bijvoorbeeld door 
het geven van informatie, advies of psycho-educatie. Deze slachtoffers kunnen voor hulp en 
ondersteuning ook terecht bij Slachtofferhulp Nederland, of bij reguliere zorg zoals de huisarts. 
Slachtoffers kunnen zo nodig via deze weg ook gericht worden doorverwezen naar 
(gespecialiseerde) reguliere zorgverleners. 
 
De leden van de CDA-fractie vragen in hoeverre de extra capaciteit die de politie nodig heeft omdat 
in meer gevallen aangifte kan worden gedaan van een strafbaar feit, kan worden opgevangen in 
het kader van de huidige spanning met betrekking tot wachttijden bij het behandelen van zaken bij 
het openbaar ministerie en de rechtbanken. 
 
Graag verwijs ik de leden naar mijn reactie op soortgelijke vragen van de leden van de fracties van 
VVD, SP, en PvdA en GroenLinks (paragrafen 1 en 5.1). 
 
De leden van de CDA-fractie vragen wat de prioritering is van de nieuwe zaken ten opzichte van de 
ernstige zedenzaken. Deze leden vragen hoe wordt omgegaan met aangiften van bijvoorbeeld 
seksuele intimidatie wanneer ernstige zedenzaken nog op de plank liggen en wat voor effect dit zal 
hebben op de wachttijden van de behandeling van deze zaken. 
 
Alle zedenzaken (meldingen en aangiften) worden door de politie opgepakt. Dit zal na 
inwerkingtreding van onderhavig wetsvoorstel niet anders zijn. Het openbaar ministerie bepaalt de 
prioritering in het behandelen van zedenzaken. Op dit moment worden nog gesprekken gevoerd 
over de wijze waarop deze zaken zullen worden ingeregeld. Hier kan niet op worden 
vooruitgelopen. In het algemeen kan worden aangegeven dat seksuele intimidatie als overtreding 
tegen de openbare orde strafbaar wordt gesteld, en dus niet als seksueel misdrijf. Dat betekent dat 
aangiftes met betrekking tot seksuele intimidatie niet door de zedenrecherche worden opgepakt. 
Daarmee drukken deze zaken in principe dus ook niet op de voorraad en doorlooptijden van de 
aanpak van seksuele misdrijven door de zedenrecherche. Het zal in de praktijk waarschijnlijk wel 
voorkomen dat beoordeeld moet worden of sprake is van aanranding of van seksuele intimidatie. 
Consultatie van de zedenteams van de politie kan in die gevallen aan de orde zijn. 
 
5.3 Seksuele intimidatie 
 
54
