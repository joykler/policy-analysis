ook ruimte krijgen. Als de leeftijd voor seksuele meerderjarigheid zou worden verhoogd van 
zestien naar achttien jaar zou dat betekenen dat kinderen tussen zestien en achttien jaar zich door 
het verrichten van veelvoorkomende, niet schadelijke seksuele handelingen schuldig kunnen 
maken aan een strafbaar feit. Om een gezonde seksuele ontwikkeling mogelijk te maken moet 
rekening worden gehouden met veelvoorkomend, niet schadelijk seksueel gedrag van kinderen. 
Tegen gedragingen waardoor hun seksuele ontwikkeling wordt verstoord moeten zij daarentegen 
worden beschermd. Daarom worden seksueel meerderjarige kinderen tussen de leeftijd van zestien 
en achttien jaar – naast de seksuele misdrijven die ook kunnen worden gepleegd tegen 
meerderjarigen – in specifieke omstandigheden extra beschermd door strafbaarstelling van het met 
hen verrichten van seksuele handelingen. Het betreft misbruik van een eigen kind of een kind 
behorend tot het gezin of een anderszins afhankelijk kind, misbruik van een kind in een bijzonder 
kwetsbare positie, het gebruik van verleidingsmiddelen en betaalde seks. Kinderen beneden de 
leeftijd van zestien jaar worden gelet op hun jeugdige leeftijd onvoldoende in staat geacht om hun 
lichamelijke en seksuele integriteit volledig zelf te bewaken en de reikwijdte van hun gedrag te 
overzien. Daarom is het verrichten van seksuele handelingen met kinderen jonger dan zestien jaar 
altijd strafbaar, behoudens in de gevallen waarin sprake is van consensueel seksueel contact in een 
gelijkwaardige situatie tussen leeftijdsgenoten.  
 
De leden van de ChristenUnie-fractie vragen of de regering in lijn met het in voorbereiding zijnde 
wetsvoorstel regulering sekswerk, heeft overwogen om analoog aan artikel 252 Sr en artikel 253 
Sr bepalingen op te nemen die zien op pornografische content van jongeren tussen de achttien en 
twintig jaar. Zij vragen of de regering hiervoor zichzelf een taak ziet om de seksuele integriteit van 
jongvolwassenen te beschermen. 
 
Het is naar het oordeel van het kabinet van groot belang jeugdige vrouwen en mannen buiten de 
prostitutie te houden. Daarom wordt binnen het wetsvoorstel regulering sekswerk vastgehouden 
aan eerdere voornemens om een minimumleeftijd voor het verlenen van een vergunning aan 
prostituees te introduceren. Dit draagt bij aan de bescherming van de seksuele integriteit van 
jongvolwassenen. Het leeftijdsvoorschrift zoals opgenomen in het wetsvoorstel regulering sekswerk 
heeft uitsluitend betrekking op prostituees of exploitanten van seksbedrijven. Het begrip prostituee 
wordt binnen deze wet als volgt gedefinieerd: “degene die zich beschikbaar stelt tot het verrichten 
van seksuele handelingen met een ander tegen betaling”. Het gaat hierbij om fysiek contact tussen 
prostituee en klant. De pornografische industrie valt niet binnen deze definiëring. Op 23 januari 
jongstleden is de nota van wijziging bij het wetsvoorstel regulering sekswerk in internetconsultatie 
gegaan.  
 
Aan de formulering van de strafbaarstelling van kinderpornografie ligt van oudsher de doelstelling 
ten grondslag om seksueel misbruik van kinderen, alsmede de exploitatie daarvan, en het 
aanmoedigen en verleiden van kinderen tot seksueel gedrag, tegen te gaan. Ook dient hiermee een 
subcultuur die seksueel misbruik van kinderen bevordert te worden bestreden. Om de seksuele 
integriteit van kinderen beter te beschermen is eerder de leeftijdgrens voor kinderpornografie van 
zestien (de leeftijdsgrens voor seksuele meerderjarigheid) naar achttien jaar verhoogd 
(Kamerstukken II 2000/01, 27745, nr. 3). 
     
Als er sprake is van consensueel seksueel contact tussen volwassenen is er in principe geen reden 
om aan te nemen dat de seksuele integriteit van de betrokkenen wordt geschaad. Mede gelet 
hierop acht ik het onwenselijk om een bepaling op te nemen die ziet op pornografische content van 
jongeren tussen de achttien en twintig jaar.  
 
De leden van de ChristenUnie-fractie vragen hoe de regering het gegeven weegt dat geëiste en 
opgelegde straffen inzake seksueel misbruik van minderjarigen vaak lager zijn dan wat op basis 
van de richtlijnen voor strafvordering en straftoemeting mag worden verwacht en wat het beoogd 
effect van voorliggend wetsvoorstel hierop is. Daarbij geven zij in overweging aan te geven dat de 
achterblijvende strafvordering en straftoemeting bij seksueel misbruik van minderjarigen, 
aanleiding heeft gegeven om de maximumstraffen te verhogen 
38
