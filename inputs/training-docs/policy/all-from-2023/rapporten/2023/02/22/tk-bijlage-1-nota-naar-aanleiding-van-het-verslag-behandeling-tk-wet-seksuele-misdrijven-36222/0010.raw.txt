and Take Down-procedure van pas. Zie daarover ook mijn antwoord op een vraag van de leden 
van de D66-fractie hierover (paragraaf 5.3). 
 
De leden van de SGP-fractie vragen of het bij seksuele intimidatie, tenzij er getuigen zijn, zal gaan 
om het woord van het slachtoffer tegen het woord van de dader waardoor deze strafbaarstelling 
vooral een recht is voor slachtoffers is maar vaak geen consequenties voor de dader zal hebben en 
daardoor weinig zal worden geëffectueerd in de praktijk. 
 
De leden van de SGP-fractie constateren terecht dat voor seksuele intimidatie in het openbaar 
geldt, net als bij andere delicten, dat niet elke verschijningsvorm van dit delict zich even 
gemakkelijk laat opsporen en bewijzen. Dat betekent niet dat de strafbaarstelling van seksuele 
intimidatie weinig geëffectueerd zal worden in de praktijk. Zoals in de memorie van toelichting bij 
het wetsvoorstel en het nader rapport is toegelicht zal strafrechtelijk optreden in het geval van 
seksuele intimidatie naar verwachting vooral aan de orde zijn bij heterdaadsituaties waarin het feit 
door een (buitengewoon) opsporingsambtenaar wordt geconstateerd dan wel één of meer getuigen 
aanwezig zijn geweest die de aangifte van het slachtoffer kunnen ondersteunen. Ook in de gevallen 
waarin het feit niet op heterdaad wordt geconstateerd of door getuigen wordt waargenomen, kan 
handhaving mogelijk zijn. Bijvoorbeeld met behulp van camerabeelden, indien het feit heeft 
plaatsgevonden op een plaats waar cameratoezicht plaatsvindt op grond van artikel 151c van de 
Gemeentewet. De strafbaarstelling van seksuele intimidatie geeft verder een duidelijk signaal af 
aan (potentiële) daders dat seksuele intimidatie niet acceptabel is en bestraft wordt. Hiervan gaat 
niet alleen een afschrikwekkende maar ook een normerende en preventieve werking uit. Door 
bijvoorbeeld voorlichting en publiekscampagnes zal bewustwording worden bevorderd. Meer 
bewustwording over welk gedrag onacceptabel en strafbaar is, kan op termijn bijdragen aan 
positieve gedragsverandering en daarmee aan het terugdringen van seksuele intimidatie.  
 
De leden van de SGP-fractie vragen waarom de strafbaarstelling van seksuele intimidatie 
(voorgesteld artikel 429ter) in het Derde Boek van het Wetboek van Strafrecht, Titel II 
Overtredingen betreffende de openbare orde is geplaatst en niet in Titel VI Overtredingen 
betreffende de zeden van hetzelfde boek.   
 
Bij seksuele intimidatie is de kern van het strafrechtelijk verwijt dat iemand een ander in een 
publieke omgeving ongewild als seksueel object benadert. Van een opdringerige seksuele 
benadering in het openbaar gaat een intimiderend effect uit op anderen. Dit gedrag is 
overlastgevend en mensen kunnen zich hierdoor onveilig voelen of worden gehinderd om zichzelf 
te zijn als zij zich in de openbare ruimte begeven. Strafbaarstelling als overtreding tegen de 
openbare orde is, gelet op het verwijt dat de dader wordt gemaakt, passend. De in deze titel 
opgenomen strafbepalingen bieden bescherming tegen inbreuken op het vrij en veilig verkeren in 
de openbare ruimte. De Titel VI Overtredingen betreffende de zeden komt met dit wetsvoorstel te 
vervallen omdat de enige overtreding betreffende de zeden - de strafbaarstelling van openbare 
dronkenschap (huidig artikel 453 Sr; voorgesteld artikel 430b) - wordt overgeheveld naar Titel II 
Overtredingen betreffende de openbare orde. Deze bepaling houdt namelijk geen verband met de 
bescherming van de lichamelijke en seksuele integriteit, maar meer met het bestrijden van 
publieke wanordelijkheden.  
 
De leden van de SGP-fractie vragen daarnaast of voldoende duidelijk is wat onder de 
delictsomschrijving van het voorgestelde artikel 429ter valt en hoe bij online delicten invulling 
wordt gegeven aan dit artikel. 
 
Het gaat bij seksuele intimidatie (artikel 429ter) om indringende seksuele benadering in het 
openbaar waarvan een intimiderend effect uitgaat op anderen. Dit komt zowel fysiek als online veel 
voor. In de delictsomschrijving is een aantal bestanddelen opgenomen die voor strafbaarheid 
dienen te worden vervuld: 1) een ander indringend 2) seksueel benaderen door middel van 
opmerkingen, gebaren, geluiden of aanrakingen 3) op een wijze die vreesaanjagend, vernederend, 
kwetsend of onterend is te achten 4) in het openbaar. Daarmee wordt onderscheid gemaakt tussen
