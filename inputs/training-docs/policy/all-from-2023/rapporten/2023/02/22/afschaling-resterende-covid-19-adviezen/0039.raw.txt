MIT advies 2023-2 
Bijlage 4 – Samenvatting gesprekken praktijkkringen 
Datum 
 
22-02-2023 
 
Het MIT heeft zich voor het advies ‘Afschaling basisadviezen’ mede gebaseerd op 
 
kennis en ervaring uit de praktijk. Praktijkkennis is opgehaald door gesprekken te 
voeren met vertegenwoordigers van patiënten, sociaaleconomische kwetsbare 
groepen, werknemers- en werkgeversorganisaties, zelfstandigen en jongeren.  
 
Uitgaande van de mogelijke gevolgen van afschaling van de basisadviezen (de 
matrix in bijlage 1) zijn de volgende organisaties geraadpleegd uit de 
48
‘praktijkkringen’ van het MIT: Patiëntenfederatie, Samenwerkende 
Gezondheidsfondsen, Iederin, Pharos, FNV, CNV, Algemene Onderwijsbond (AOB), 
VNO-NCW/MKB-Nederland, Evenementensector, Algemene Vereniging van 
Schoolleiders (AVS), Vereniging Zelfstandigen Nederland (VZN), 
beroepsvereniging Verzorgenden & Verpleegkundigen (V&VN) en de Nationale 
Jeugdraad. Het MIT heeft een gedeeltelijk gestructureerd interview afgenomen bij 
deze organisaties. In de interviews is gevraagd naar de betekenis van de 
basisadviezen in hun praktijk, de mogelijke gevolgen van afschaling en hun 
behoefte aan flankerend beleid en overheidscommunicatie.  
 
Algemeen beeld 
Gesprekspartners geven aan dat de huidige basisadviezen over het algemeen niet 
als beperkend worden ervaren, of dat hiermee zelfs prima valt te leven.  
 
De gesprekspartners geven een wisselend beeld van de mate waarin de huidige 
basisadviezen nog worden opgevolgd. Volgens de werkgevers worden de 
basisadviezen in de meeste sectoren nageleefd. Andere organisaties geven aan 
dat mensen de basisadviezen min of meer zijn vergeten, of dat de basisadviezen 
niet, matig of in wisselende mate worden nageleefd. In veel sectoren spelen 
andere problemen, waaronder inflatie, energie en de krapte op de arbeidsmarkt. 
Tekenend is bijvoorbeeld het aantal zelftesten dat nog voor het onderwijs wordt 
aangevraagd: van 6 miljoen per week in hoogtijdagen tot 30.000 nu. 
 
In tegenstelling tot het algemene beeld, geven patiëntenorganisaties en 
verpleegkundigen/verzorgenden aan dat de huidige basisadviezen nog steeds 
relevant zijn. Hun achterban en hun naasten doen er alles aan om geen 
besmettingen op te lopen en houden zich nog strikt aan de basisadviezen. 
 
Positieve en negatieve effecten 
Vertegenwoordigers van werkgevers zien overwegend positieve gevolgen van 
afschaling vanwege toenemende inzetbaarheid van werknemers. Daarbij maken zij 
zelf de kanttekening dat het ziekteverzuim deze winter vooral door ‘gewone‘ griep 
wordt veroorzaakt en niet zozeer door COVID-19. Bij geen van de gesproken 
organisaties zijn cijfers beschikbaar over ziekteverzuim ten gevolge van (Long) 
COVID. 
 
Er zijn geen signalen dat zelfstandige ondernemers belemmerd worden door de 
huidige basisadviezen. Een deel van de zelfstandigen verkeert door de coronacrisis 
nog in een slechte financiële positie en heeft alle mogelijke inkomsten nodig. 
Misschien is voor hen afschaling van het isolatie-advies gunstig. Voor jongeren 
kan afschaling gunstig zijn doordat zij hun opleiding niet hoeven onderbreken. 
 
 
48
 In de startnotitie is de werkwijze van het MIT beschreven. Het MIT baseert zich zowel op wetenschap 
als op praktijk: Startnotitie Maatschappelijk Impact Team | Kamerstuk | Rijksoverheid.nl 
Pagina 39 van 43
