gerubriceerd onder lichamelijk onvermogen dat door de dader is veroorzaakt, omdat het een door 
angst gedreven natuurlijke reactie is van het lichaam op de bedreigende situatie die door de dader 
in het leven is geroepen. Bij het toch doorzetten van seksueel contact is, indien het daarvoor 
vereiste opzet aanwezig is, sprake van opzetaanranding of –verkrachting. 
 
De leden van de PvdA- en GroenLinks-fractie stellen enkele vragen over aanranding en 
verkrachting van personen van zestien tot achttien jaar. Allereerst vragen zij waarom bij 
aanranding en verkrachting van personen van zestien tot achttien jaar dezelfde strafmaxima 
gelden als bij slachtoffers van achttien jaar en ouder en, zo ja, waarin het onderscheid tussen 
beide leeftijdscategorieën dan bestaat. Ook worden verschillende vragen gesteld over de 
bewijseisen die gelden bij betaalde seks met een persoon tot achttien jaar.  
 
In mijn reactie op een vraag van de VVD-fractie over de wijze waarop de jeugdigen in de 
leeftijdscategorie van zestien tot achttien jaar worden beschermd tegen aanranding en 
verkrachting, ben ik ingegaan op de wijze waarop deze groep seksueel meerderjarige jeugdigen 
langs de weg van generieke strafbaarstellingen (de artikelen 240 tot en met 243) en specifieke 
strafbaarstellingen (de artikelen 245 en 246) strafrechtelijk wordt beschermd. Op die plaats heb ik 
ook aangegeven waarom voor deze leeftijdsgroep hetzelfde strafmaximum geldt als voor 
slachtoffers van achttien jaar of ouder (paragraaf 3.2). Graag verwijs ik de leden van de PvdA- en 
GroenLinks-fractie naar die reactie. Verder stellen de leden vragen die betrekking hebben op 
betaalde seks met kinderen. Deze vragen geven mij aanleiding voor een nadere toelichting.  
 
Anders dan bij de misdrijven omschreven in de artikelen 240 tot en met 243 vormt de vaststelling 
van het ontbreken van de wil geen vereiste voor strafrechtelijke aansprakelijkheid wegens 
aanranding of verkrachting van kinderen (vgl. de artikelen 245 tot en met 250). Het verrichten van 
seksuele handelingen met een kind in de leeftijdscategorie van zestien tot achttien jaren is 
strafbaar als sprake is van een bijzondere omstandigheid als omschreven in de artikelen 245, 
eerste lid en 246, eerste lid. Aanranding en verkrachting van een kind in die leeftijdscategorie dat 
zich tegen betaling voor het desbetreffende seksuele contact beschikbaar heeft gesteld, blijven 
inderdaad strafbaar (vgl. de artikelen 245, eerste lid, onder d en 246, eerste lid, onder d). In die 
specifieke situaties wordt, mede in verband met bestaande internationale verplichtingen en in lijn 
met de huidige zedenwetgeving, extra strafrechtelijke bescherming geboden aan deze seksueel 
meerderjarige kinderen. Zo geven de al genoemde specifieke strafbaarstellingen van aanranding en 
verkrachting van een kind in die leeftijdscategorie dat zich tegen betaling hiervoor beschikbaar 
stelt, uitvoering aan artikel 4, zevende lid, van de Richtlijn 2011/93/EU. Dat draagt de lidstaten op 
het aangaan van seksuele handelingen met een kind, waarbij een beroep wordt gedaan op 
kinderprostitutie, te bestraffen met een maximumgevangenisstraf van ten minste twee jaar indien 
het kind seksueel meerderjarig is. In het geval sprake is van een bijzondere omstandigheid als 
omschreven in de artikelen 245, eerste lid en 246, eerste lid dan is voor strafrechtelijke 
aansprakelijkheid dus niet vereist dat wordt vastgesteld dat bij het desbetreffende kind de wil tot 
seksueel contact heeft ontbroken. Doet zo’n bijzondere omstandigheid zich niet voor, dan vallen 
kinderen tussen de zestien en achttien onder de generieke bescherming van de artikelen 240 tot en 
met 243. Alleen dan moet een ontbrekende wil worden bewezen.  
 
De vraag van de aan het woord zijnde leden of er bij betaald seksueel contact met een kind als 
bedoeld in de artikelen 245, eerste lid, onder d en 246, eerste lid, onder d altijd sprake moet zijn 
van opzet aan de zijde van de klant ten aanzien van het betalingsaspect, kan ik bevestigend 
beantwoorden. Naar verwachting zal in de regel duidelijk zijn dat het kind zich tegen betaling ter 
beschikking stelt voor seksueel contact, en zal bedoeld opzet eenvoudig kunnen worden bewezen. 
Feitelijke betaling door de klant is overigens geen vereiste voor strafbaarheid. Ook juist is de 
aanname van de leden dat – in lijn met het huidige artikel 248b Sr – voor de schuldvraag 
irrelevant is of een klant al dan niet gericht op zoek was naar een minderjarige prostituee. De 
maximumstraffen voor aanranding en verkrachting van kinderen van zestien tot achttien jaar 
sluiten aan bij de maximumstraffen voor opzetaanranding en opzetverkrachting, vanwege de 
seksuele meerderjarigheid van jeugdigen in die leeftijdscategorie. Het is overigens steeds aan de
