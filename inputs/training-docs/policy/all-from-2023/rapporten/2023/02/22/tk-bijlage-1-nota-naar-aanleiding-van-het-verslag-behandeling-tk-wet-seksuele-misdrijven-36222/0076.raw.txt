tentoongesteld of aangeboden op of aan een plaats voor het openbaar verkeer bestemd, of anders 
dan op verzoek wordt toegezonden, kan er wel sprake zijn van strafbaarheid wegens pornografie 
(artikel 151d).  
 
K (Nieuwe Titel XIV van het Tweede Boek Seksuele misdrijven) 
 
De leden van de VVD-fractie om nader in te gaan op de gevolgen van het WODC-onderzoek 
‘Straffen seksueel misbruik minderjarigen’ voor de strafmaxima en strafverzwaringsgronden in dit 
wetsvoorstel.  
 
Wat betreft de vragen van de VVD-fractie over de strafmaxima en de strafoplegging in concrete 
gevallen verwijs ik deze leden naar mijn reactie op soortgelijke vragen van die leden en van de 
leden van de D66-fractie (paragraaf 3.2). Daarnaast merk ik op dat dit wetsvoorstel enkele delicten 
bevat die – met een hoger strafmaximum – in de plaats komen van feiten die nu al strafbaar zijn 
gesteld. Voor een opsomming van deze strafbaarstellingen verwijs ik deze leden graag naar mijn 
reactie op de daarop toegespitste vraag van de leden van de D66-fractie (paragraaf 3). Het gaat 
bijvoorbeeld om een verhoging van de maximumgevangenisstraffen voor verschillende vormen van 
aanranding en (gekwalificeerde) verkrachting van kinderen en voor kinderpornografie.  
 
Artikel 240 
 
De leden van de VVD-fractie vragen wat juridische de betekenis is van een bevriezingsreactie en 
hoe die betekenis zich verhoudt tot de situatie dat iemand in een staat van verminderd bewustzijn 
of lichamelijke onmacht verkeert als bedoeld in artikel 244. Ook wordt gevraagd waarom de 
juridische kwalificatie opzetaanranding en -verkrachting niet zijn opgenomen in laatstgenoemde 
wetsbepaling.  
 
In paragraaf 3.2 van deze nota ben ik naar aanleiding van een soortgelijke vraag van de leden van 
de PvdA- en GroenLinks-fractie nader ingegaan op de verhouding van een fysieke 
bevriezingsreactie – een door angst gedreven natuurlijke reactie van het lichaam op een 
bedreigende situatie die door de dader in het leven is geroepen – tot de situatie van geestelijke of 
lichamelijke onmacht als bedoeld in het voorgestelde artikel 244. Graag verwijs ik de aan het 
woord zijnde leden naar die toelichting. In artikel 244 is neergelegd dat bij een persoon in nader 
omschreven gevallen van lichamelijke en geestelijke onmacht de wil tot seksuele handelingen 
ontbreekt. Gevraagd naar de reden waarom deze gevallen niet ook in de kwalificatie 
opzetaanranding en/of opzetverkrachting zijn opgenomen, merk ik op dat ook in die gevallen 
steeds sprake kan zijn van de opzet- of schuldvariant van deze seksuele misdrijven. Bepalend is de 
mentale houding van de verdachte ten aanzien van de omstandigheden waaruit voortvloeit dat de 
desbetreffende ander niet in vrijheid tot een positieve wilsvorming in staat was. De opzetvariant 
doet zich voor wanneer de verdachte zich ten minste bewust is van de mogelijkheid dat de ander in 
een staat van lichamelijke onmacht verkeert (bijvoorbeeld doordat de verdachte waarneemt dat de 
ander door middelengebruik niet of nauwelijks aanspreekbaar is), die situatie eenvoudigweg voor 
lief neemt en met die ander seksueel contact heeft.  
 
De aan het woord zijnde leden lezen in de memorie van toelichting dat hoe langduriger de 
bevriezingsreactie is, hoe eerder de conclusie zich zal opdringen dat het eenvoudigweg doorzetten 
van seksueel contact door een verdachte met het voor opzetaanranding vereiste opzet heeft 
plaatsgevonden. Tegen die achtergrond vragen deze leden of bij een bevriezingsreactie van het 
slachtoffer in de regel sprake zal zijn van opzetverkrachting en of hetzelfde geldt wanneer een 
slachtoffer nauwelijks fysiek reageert of stopt met meedoen. 
 
Verkrachting onderscheidt zich van aanranding op het punt dat het onvrijwillige seksuele contact 
(mede) bestaat uit het seksueel binnendringen van het lichaam. Van opzetverkrachting is sprake 
wanneer iemand dat seksueel contact doorzet, terwijl diegene min of meer zeker weet dat de wil 
tot seksueel contact bij de ander ontbreekt (‘vol’ opzet) ofwel zich bewust is van de mogelijkheid 
76
