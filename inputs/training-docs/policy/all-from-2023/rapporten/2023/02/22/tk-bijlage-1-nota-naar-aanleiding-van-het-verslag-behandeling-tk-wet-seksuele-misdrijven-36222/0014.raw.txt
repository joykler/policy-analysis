Met het oog op dit rechtsgevolg vragen de leden van de SGP-fractie om heroverweging van de 
keuze opzet- en schuldverkrachting niet onder het bereik van de bijzondere regeling van artikel 70, 
tweede lid, Sr te brengen. Vragen met diezelfde strekking zijn gesteld door de leden van 
respectievelijk de ChristenUnie-fractie en de VVD-fractie (verderop in deze paragraaf en paragraaf 
7). Daarbij komt dat de wens om bij deze seksuele misdrijven te voorzien in een ruimere 
verjaringsregeling door diverse organisaties in hun consultatieadviezen naar voren is gebracht 
(Amnesty International, de Actiegroep vrouwen die een verkrachting hebben meegemaakt, het 
Centrum Seksueel Geweld, het Fonds Slachtofferhulp, het Landelijk Advocaten Netwerk Gewelds- 
en Zedenslachtoffers en Slachtofferhulp Nederland). In de recent ingediende initiatiefnota ‘Let’s 
talk about seksueel geweld’ verzoekt ook het lid Van der Werf van de D66-fractie – met verwijzing 
naar schuldverkrachting – het kabinet te onderzoeken of de verjaringstermijnen die in het 
onderhavige wetsvoorstel worden voorgesteld, dienen te worden aangepast (Kamerstukken II 
2022/23, 36234, nr. 2). Telkens wordt gewezen op het feit dat nadrukkelijk rekening moet worden 
gehouden met het feit dat er zeer lange tijd voorbij kan gaan alvorens slachtoffers van seksueel 
geweld zoals (schuld)verkrachting naar buiten treden, terwijl ook na dat tijdsverloop in de 
maatschappij en bij het slachtoffer sterke behoefte kan bestaan aan vervolging en bestraffing van 
de dader. Dit specifieke kenmerk van ernstige seksuele misdrijven zou op adequate wijze vertaling 
moeten vinden in de verjaringsregeling voor seksuele misdrijven. 
Naar aanleiding hiervan heb ik bezien of de voorgestelde verjaringsregeling voor seksuele 
misdrijven wat betreft schuld- en opzetverkrachting bijstelling behoeft. Die heroverweging heeft 
mij tot de slotsom gebracht dat het wenselijk is om schuld- en opzetverkrachting onder het bereik 
van de bijzondere verjaringsregeling van artikel 70, tweede lid, Sr te brengen, zodat beide 
seksuele misdrijven niet verjaren. Daarin wordt voorzien in de nota van wijziging die is gevoegd bij 
deze nota naar aanleiding van het verslag. In deze nota van wijziging wordt de genoemde keuze 
nader toegelicht.  
 
Deze leden constateren verder dat in de artikelen 240-243 Sr verschillende delictsvormen van 
aanranding en verkrachting strafbaar zijn gesteld. De leden vragen of de regering het risico 
onderkent en wenselijk acht dat in zaken met verwachte bewijsproblemen met betrekking tot 
dwang, zal worden gekozen voor de lichtere schuldvarianten (en opzetvarianten) waarop lagere 
strafmaxima zijn gesteld.  
 
Het wetsvoorstel strekt ertoe de huidige delicten aanranding en verkrachting te vervangen door 
een samenstel van nieuwe delicten (schuldaanranding, opzetaanranding, gekwalificeerde 
opzetaanranding, schuldverkrachting, opzetverkrachting en gekwalificeerde opzetverkrachting). 
Aldus wordt de drempel voor strafbaarheid wegens aanranding en verkrachting verlaagd, waarmee 
het strafrechtelijk beschermingsbereik wordt verruimd. De gekwalificeerde delictsvormen zijn 
inderdaad alleen van toepassing wanneer dwang, geweld of bedreiging kan worden bewezen, zo 
wordt in reactie op de vraag van de leden van de SGP-fractie opgemerkt. De verruiming van het 
strafrechtelijk beschermingsbereik brengt evenwel mee dat er ook mogelijkheden zullen zijn voor 
vervolging en bestraffing wegens andere vormen van aanranding of verkrachting. Daarbij is van 
belang dat het openbaar ministerie in concrete gevallen ervoor kan kiezen om strafbare feiten via 
een zogeheten primair-subsidiairtenlastelegging aan de rechter voor te leggen. In de praktijk wordt 
daarvan veelvuldig gebruik gemaakt. Met zo’n samengestelde tenlastelegging wordt aangestuurd 
op een veroordeling door de rechter ter zake van het eerste in de dagvaarding opgenomen delict 
(doorgaans het zwaarste delict of de zwaarste delictsvariant) en wordt - als vangnet - de 
mogelijkheid opengesteld dat de verdachte ter zake van het tweede of verder erin verwerkte delict 
wordt veroordeeld. De rechter is verplicht eerst te beoordelen of op basis van de primaire 
tenlastelegging een veroordeling kan volgen. De nieuwe delicten van aanranding en verkrachting 
geven het openbaar ministerie de mogelijkheid om verschillende varianten in een primair-
subsidiairtenlastelegging te verwerken - bijvoorbeeld: gekwalificeerde opzetverkrachting (primair), 
opzetverkrachting (subsidiair) en schuldverkrachting (meer subsidiair) - zodat in gevallen waarin 
de rechter vrijspreekt van de gekwalificeerde delictsvorm omdat dwang, geweld of bedreiging niet 
is bewezen, een veroordeling ter zake van opzetverkrachting of schuldverkrachting mogelijk is. 
Volgens het huidige recht zal de rechter in zo’n geval algeheel moeten vrijspreken. 
14
