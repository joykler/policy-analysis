taakstrafverbod vallen. In dergelijke situaties kunnen ook andere sancties dan een taakstraf 
worden overwogen en door de rechter worden opgelegd als hij dit passend acht. 
 
De leden van de SP-fractie wijzen op de in de maatschappij heersende associatie bij het begrip 
verkrachting en constateren dat er een groot verschil is tussen een schuldverkrachting en 
gekwalificeerde opzetverkrachting. Zij vragen hoe de regering ermee omgaat dat de ene 
verkrachter de andere niet is. Daarbij vragen zij of aan beide type daders een Verklaring Omtrent 
het Gedrag (VOG) wordt geweigerd onder dezelfde voorwaarden. Daarnaast vragen deze leden om 
een nadere toelichting op de wijziging van strafmaxima. 
 
Door het introduceren van meerdere delictsvormen en kwalificaties wordt in dit wetsvoorstel 
rekening gehouden met verschillende gradaties in ernst en verwijt dat een dader toekomt. Hoe 
ernstiger het verwijt, des te zwaarder is de wettelijke kwalificatie van het strafbare gedrag. De aan 
een strafbare gedraging gekoppelde strafsoort en -hoogte zijn naar mijn oordeel evenredig aan de 
aard en ernst van het strafbare gedrag. Hiermee kan rekening worden gehouden met verschillende 
mentale houdingen van de dader ten aanzien van de ontbrekende wil tot seksueel contact bij die 
ander (bij schuld- en opzetdelicten). Wat betreft dit laatste verwijs ik de aan het woord zijnde 
leden graag naar mijn antwoord op de navolgende vraag van de leden van de PvdA- en 
GroenLinks-fractie. Uiteraard is het uiteindelijk aan de rechter om afhankelijk van de individuele 
omstandigheden van een zaak, een passende straf te bepalen.   
 
De beoordeling van een aanvraag voor een afgifte van de Verklaring Omtrent Gedrag vergt een 
weging van het belang van de aanvrager (resocialisatie) versus het belang van de samenleving 
(risicomitigatie). Deze belangen zijn overigens niet tegengesteld; zo is het ook in het belang van de 
samenleving dat ex-justitiabelen hernieuwde aansluiting in de samenleving kunnen vinden. Bij de 
beoordeling van een aanvraag vindt altijd maatwerk plaats. De aanvraag wordt eerst getoetst aan 
het zogenaamde objectieve criterium. Het objectieve criterium betreft de beoordeling of de 
justitiÃ«le gegevens die ten aanzien van de aanvrager zijn aangetroffen in het Justitieel 
Documentatie Systeem, indien herhaald, gelet op het risico voor de samenleving, een belemmering 
vormen voor het doel waarvoor de Verklaring Omtrent Gedrag is aangevraagd. Dit kan bijvoorbeeld 
het geval zijn wanneer de aanvrager is veroordeeld voor een zedendelict en op een 
kinderdagverblijf wil gaan werken. Als wordt voldaan aan het objectieve criterium wordt de 
aanvraag getoetst aan het subjectieve criterium. Bij de subjectieve beoordeling wordt afgewogen 
of er omstandigheden zijn die aanleiding geven om toch over te gaan tot afgifte van de Verklaring 
Omtrent Gedrag. Bij die afweging worden in elk geval betrokken: de hoeveelheid antecedenten, de 
strafrechtelijke afdoening daarvan en het tijdsverloop sinds het plegen van de strafbare feiten.  
 
Justis werkt met een verscherpt toetsingskader voor aanvragen voor een Verklaring Omtrent 
Gedrag in verband met een functie met een gezags- of afhankelijkheidsrelatie en voor functies die 
worden uitgeoefend op een locatie waar kwetsbare personen aanwezig zijn. Justis heeft slechts 
beperkt ruimte om op basis van het subjectieve criterium over te gaan tot afgifte van een 
Verklaring Omtrent Gedrag voor dergelijke functies wanneer sprake is van een veroordeling voor 
een zedenmisdrijf. Dit is enkel mogelijk indien de weigering van de Verklaring Omtrent Gedrag 
evident disproportioneel is. Of dat het geval is wordt bepaald aan de hand van de omstandigheden 
van het geval. Een aanvraag voor een Verklaring Omtrent Gedrag wordt altijd op de hier 
beschreven wijze beoordeeld, waarbij verschillende typen zedendelinquenten weliswaar onder 
dezelfde voorwaarden worden gescreend, maar de uitkomst van de screening, doordat sprake is 
van maatwerk, per geval kan verschillen. Derhalve kan niet worden gesteld dat afgifte van een 
Verklaring Omtrent Gedrag bij beide type daders per definitie zal worden geweigerd.   
 
Voor het antwoord op de vraag over strafmaxima verwijs ik graag naar het antwoord op een 
soortgelijke vraag van de leden van de VVD-fractie (paragraaf 3.2). 
 
Ik begrijp de leden van de PvdA- en GroenLinks-fractie zo dat zij de keuze onderschrijven om naast 
opzetaanranding en -verkrachting ook schuldaanranding en -verkrachting strafbaar te stellen. Deze
