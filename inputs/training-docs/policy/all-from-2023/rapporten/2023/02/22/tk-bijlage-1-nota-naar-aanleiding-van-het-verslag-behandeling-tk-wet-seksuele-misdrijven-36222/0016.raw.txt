3.2 Schuldaanranding, opzetaanranding, gekwalificeerde opzetaanranding, schuldverkrachting, 
opzetverkrachting en gekwalificeerde opzetverkrachting 
 
De leden van de VVD-fractie constateren dat bij vormen van aanranding of verkrachting van 
slachtoffers van zestien tot achttien jaar dezelfde strafmaxima gelden als bij slachtoffers van 
achttien jaar en ouder. Deze leden vragen, zo begrijp ik, waarom voor slachtoffers van zestien tot 
achttien jaar geen hogere strafmaxima gelden.  
 
In reactie op deze vraag wordt opgemerkt dat net als in de huidige wetgeving vanaf zestien jaar 
sprake is van seksuele meerderjarigheid. Dit betekent dat jeugdigen vanaf die leeftijd over het 
algemeen in staat worden geacht om hun lichamelijke en seksuele integriteit zelf te bewaken en in 
dat verband de reikwijdte van hun eigen gedrag te overzien. Uitgangspunt is daarom dat kinderen 
tussen de zestien en achttien jaar – net als personen van achttien jaar en ouder – primair moeten 
worden beschermd tegen ongewild seksueel contact. Om die reden wordt deze leeftijdsgroep in 
beginsel beschermd via de generieke strafbaarstellingen van de verschillende vormen van 
aanranding en verkrachting, waarin het ontbreken van de wil centraal staat (vgl. de artikelen 240 
tot en met 243). Tegelijk komt het wenselijk voor om kinderen in de genoemde leeftijdscategorie 
in enkele bijzondere omstandigheden ruimere strafrechtelijke bescherming te bieden. Zo moet 
worden begrepen dat de vaststelling van het ontbreken van de wil geen vereiste voor 
strafrechtelijke aansprakelijkheid wegens aanranding of verkrachting van een kind van zestien tot 
achttien jaar is, in het geval van misbruik van een eigen kind of een kind behorend tot het gezin of 
een anderszins afhankelijk kind, misbruik van een kind in een bijzonder kwetsbare positie, het 
gebruik van verleidingsmiddelen en betaald seksueel contact (vgl. de artikelen 245 en 246). 
Vanwege de seksuele meerderjarigheid van deze leeftijdsgroep, maar ook de ruimere 
strafrechtelijke bescherming in specifieke gevallen, is het naar het oordeel van het kabinet passend 
dat voor aanranding en verkrachting van slachtoffers van zestien tot achttien jaar 
onderscheidenlijk slachtoffers vanaf achttien jaar dezelfde strafmaxima gelden. Deze strafmaxima 
geven de rechter naar verwachting voldoende armslag om ook in de meest schrijnende gevallen 
een passende straf op te leggen. 
 
De leden van de VVD-fractie vragen in welke mate het wetsvoorstel eraan bijdraagt dat Nederland 
wat betreft opgelegde straffen voor seksuele misdrijven in de pas loopt met andere landen. Deze 
leden vragen daarnaast welke consequenties het WODC-onderzoek ‘Straffen seksueel misbruik 
minderjarigen’ heeft voor het wetsvoorstel. Ook vragen zij naar de wijze waarop wordt 
bewerkstelligd dat er een zekere mate van rechtszekerheid is voor slachtoffers en voor de 
samenleving ten aanzien van de strafvorderingsrichtlijnen van het openbaar ministerie en de 
oriëntatiepunten van de Rechtspraak, en de daadwerkelijk geëiste en opgelegde straffen. 
 
Seksuele misdrijven zijn ontoelaatbaar en dienen effectief te worden aangepakt door middel van 
opsporing en vervolging en een passende bestraffing. De toepasselijke wettelijke strafmaxima 
strekken ertoe de strafwaardigheid van verschillende (seksuele) misdrijven tot uitdrukking te 
brengen. Daarmee wordt door de wetgever een signaal afgegeven over de ernst van dat misdrijf in 
het algemeen en de ernst van dat misdrijf in verhouding tot andere misdrijven. 
 
Dit wetsvoorstel verhoogt het strafmaximum van sommige seksuele misdrijven. Hiermee wordt het 
ter zake van deze delicten voor het openbaar ministerie mogelijk hogere straffen te eisen en voor 
de rechter mogelijk hogere straffen op te leggen dan voorheen indien een specifieke zaak daartoe 
aanleiding geeft. In concrete gevallen zal het strafmaximum voor de officier van justitie en de 
rechter, naast andere aspecten zoals het strafdoel en de omstandigheden van het geval, een 
richtsnoer zijn bij het formuleren van de strafeis onderscheidenlijk het opleggen van een straf. Het 
doel van straffen bestaat niet alleen in vergelding (van de ernst van het feit en de schuld van de 
dader), maar onder andere ook in speciale en generale preventie (normbevestiging en het 
voorkomen van recidive). Voor het opleggen van een in een individuele zaak passende straf met de 
doelen van vergelding én preventie is van belang rekening te houden met meerdere per individuele 
zaak meewegende factoren, waaronder het belang van het slachtoffer, de omstandigheden van het
