tekortsectoren meer gestimuleerd moeten worden, wordt er vanuit brancheorganisaties 
waar minder structurele tekorten spelen wel een kanttekening geplaatst bij de suggestie 
om alleen te focussen op bepaalde sectoren: “Tekorten zitten in alle sectoren. Voor kleinere 
sectoren is ook deze subsidieregeling cruciaal.” Overigens hadden sectoren die kampen met 
personeelstekorten de afgelopen periode recht op een aanvullende subsidie, maar deze 
maatregel was tijdelijk en is nu afgelopen. Van de aanvullende subsidies is veel gebruik 
gemaakt (paragraaf 3.2 en bijlage 2). In paragraaf 4.5.1 zijn de ervaringen van werkgevers 
met deze aanvullende subsidies beschreven. Werkgevers bleken de aanvraag hiervan 
complexer te vinden.  
 
In de gesprekken is ook discussie geweest over de vraag in hoeverre bedrijven die 
studenten van lagere onderwijsniveaus begeleiden meer gesubsidieerd zouden moeten 
worden dan bedrijven die studenten van hogere onderwijsniveaus begeleiden. Aan de ene 
kant is hier vanuit het ministerie enthousiasme over. Bij deze groep studenten liggen er 
vaak meer uitdagingen in de begeleiding, en op deze manier zou je bedrijven hierbij kunnen 
ondersteunen en stimuleren om deze studenten aan te nemen. Ook speelt mee dat hier 
minder vanuit andere initiatieven op wordt ingezet: “Met tekortsectoren is er geld van 
andere ministeries, branches, werkgeverorganisaties, daarin wordt meer geïnvesteerd. Bij 
niveau 2 studenten ligt dat anders, want bedrijven hebben niet direct belang om meer 
studenten op niveau 2 op te leiden.” De behoefte aan differentiatie naar doelgroep horen 
we ook tijdens de gesprekken met werkgevers terugkomen: “Het toegekende 
subsidiebedrag blijft nu gelijk, ongeacht de hoeveelheid begeleiding en de duur van 
begeleiding die is uitgevoerd. Dit neemt de incentive weg om jongeren aan te nemen met 
een rugzak. Lever meer maatwerk in het toekennen van het subsidiebedrag op basis van 
de doelgroep en de duur van de praktijkleerplaats.” Aan de andere kant benoemt het 
onderwijs dat de kwaliteit van begeleiding niet zou moeten verschillen tussen niveaus: “Ik 
kan niet inschatten of dat gerechtvaardigd is dat ze een andere of grotere inzet moeten 
plegen. Niveau 2 moet net zo goed begeleid als 3 en 4.”  
 
Uit de focusgroep met het bedrijfsleven kwam wel duidelijk naar voren dat bedrijven bij het 
aanbieden van praktijkleerplaatsen zeker een rol (kunnen) hebben in het creëren van meer 
kansengelijkheid. De doelgroepen waarmee ze werken zijn voor een deel jongeren met een 
extra ondersteuningsbehoefte en jongeren die te maken hebben met extra uitdagingen. De 
begeleiding die bedrijven bieden heeft daarmee ook een sociaal-maatschappelijke functie. 
De subsidie kan voor bedrijven een extra stimulans zijn om deze doelgroep een plaats aan 
te bieden. De vraag is echter of de bedrijven die investeren in de begeleiding van jongeren 
met een extra ondersteuningsbehoefte meer beloond moeten worden. Vanuit het ministerie 
is hier wel interesse in, maar wordt ook gewezen op de moeilijkheid om goede criteria te 
vinden waarop je kan bepalen of er sprake is van substantieel meer of intensievere 
begeleiding. RVO onderschrijft dit.  
 
De docenten en bpv-coördinatoren geven tijdens het groepsgesprek duidelijk aan het niet 
wenselijk te vinden als er wordt gedifferentieerd naar doelgroep, bijvoorbeeld om 
stagediscriminatie te voorkomen of kansengelijkheid te vergroten. Niet omdat zij het niet 
met deze doelen eens zijn, maar omdat dit volgens hen niet uitvoerbaar is en er op die 
manier per definitie groepen uitgesloten zullen worden. Zij pleiten voor een algemene 
subsidie met algemene voorwaarden die voor iedereen gelijk zijn.  
 47
