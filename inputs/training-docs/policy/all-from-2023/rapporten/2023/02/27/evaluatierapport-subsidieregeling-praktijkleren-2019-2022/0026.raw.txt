4 Uitvoering  
In dit hoofdstuk gaan we nader in op de (ervaringen met de) uitvoering van de 
Subsidieregeling praktijkleren. We starten met de kosten en efficiëntie van de uitvoering 
(paragraaf 4.1). Vervolgens bespreken we de waarborgen in het proces (paragraaf 4.2). In 
paragraaf 4.3 geven we een beschrijving van de aanvragers, waarna we in paragraaf 4.4 
ingaan op de vraag of de beoogde doelgroep daarmee wordt bereikt. We bespreken de 
ervaringen met de aanvraagprocedure vanuit de kant van de werkgevers en subsidie-
intermediairs (paragraaf 4.5). We sluiten af met een beschrijving van de onvoorziene 
effecten en mogelijk onbedoeld gebruik (paragraaf 4.6) en percepties van de 
rechtvaardigheid van de procedure (paragraaf 4.7).  
4.1 Kosten en efficiëntie uitvoering  
De uitvoering van de Subsidieregeling praktijkleren ligt bij RVO. RVO is verantwoordelijk 
voor het verwerken en controleren van de aanvragen en de uitbetaling van de subsidie. 
Daarnaast houdt RVO zich onder andere bezig met het beantwoorden van vragen van 
klanten, het uitvoeren van klantonderzoek, het investeren in verbetering van de 
aanvraagprocedure en het verwerken van juridische bezwaarzaken. De kosten die RVO 
maakt voor de uitvoering van de regeling beslaan de afgelopen jaren ongeveer één procent 
van het beleidsbudget. Dat is relatief laag in vergelijking met andere subsidieregelingen in 
de uitvoering bij RVO. Dat is volgens RVO ook te verklaren: “doordat de regeling al een 
langere tijd loopt, hebben we ervaring in de uitvoering van de regeling. Voor ons zijn de 
eisen helder en we hoeven niet meer het wiel uit te vinden, het team is al langer bij elkaar 
en op elkaar ingespeeld’. Ondanks het feit dat de regeling nu efficiënt wordt uitgevoerd ziet 
RVO nog wel mogelijkheden tot verbetering: “We kunnen in de toekomst wellicht werken 
met een geautomatiseerde aanvulling van gegevens uit externe bestanden van 
(Rijks)organisaties zoals DUO.” 
4.2 Waarborgen 
Door RVO worden de aanvragen op meerdere momenten beoordeeld en gecontroleerd. 
We bespreken hieronder de volgende stappen in het proces: 
• eerste beoordelingen beschikking;  
• controle achteraf. 
 
Eerste controle en beschikking 
De subsidie wordt aangevraagd over het voorafgaande studiejaar. Werkgevers of de 
intermediairs dienen na afloop van het studiejaar (uiterlijk medio september) hun aanvraag 
in. Er wordt daarna een aantal reguliere controles uitgevoerd: 
• Geautomatiseerde controle of er sprake is van erkende leerbedrijven via SBB. 
• Geautomatiseerde controle van de inschrijfgegevens van de leerling/student bij 
DUO. 
• Geautomatiseerde controle of een bepaald BSN-nummer vaker voorkomt.  
• Handmatige controle van de nominale duur van de opleiding. 
 17
