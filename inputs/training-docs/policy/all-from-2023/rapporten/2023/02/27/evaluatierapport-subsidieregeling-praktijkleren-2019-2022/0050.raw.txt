6 Doorontwikkeling van de Subsidieregeling 
praktijkleren  
Een belangrijk onderdeel van deze evaluatie is de vraag hoe de subsidieregeling 
doorontwikkeld kan worden en wat hierbij de behoeften van de betrokken stakeholders zijn. 
In dit hoofdstuk brengen we de suggesties voor verbetering van werkgevers (al dan niet 
gebruikmakend van de regeling), RVO, subsidie-intermediairs en vertegenwoordigers uit 
het onderwijs, bedrijfsleven en de overheid samen. We bespreken deze hieronder, waarbij 
we eerst ingaan op de voorkeur voor doorontwikkeling van de huidige regeling of een 
alternatief (paragraaf 6.1). Vervolgens bespreken we de inhoudelijke verbeterpunten 
(paragraaf 6.2) en daarna suggesties voor aantal procedurele verbeteringen (paragraaf 
6.3). Tot slot beschrijven we in paragraaf 6.4 de aandachtspunten bij uitbreiding van de 
regeling naar Caribisch Nederland. 
6.1 Alternatieven of doorontwikkelen? 
Werkgevers zijn zeer positief over de subsidieregeling: van de 4577 werkgevers die de 
vraag hebben ingevuld wil 99% voor het studiejaar 2022-2023 een aanvraag indienen voor 
de subsidie praktijkleren. Veel werkgevers benadrukken het belang en hun tevredenheid 
met de regeling: 
 
“Vooral doorgaan. Het is uitermate belangrijk dat leerlingen het vak in de praktijk leren 
gekoppeld met een opleiding. Dit motiveert enorm en zorgt ervoor dat er praktisch 
opgeleide mensen een snelle start krijgen op de arbeidsmarkt.” 
 
“Behoud de huidige situatie waarin de subsidie bedoeld is voor het verlenen van kwalitatief 
goede - en in tijd voldoende begeleiding.” 
 
“Houdt de Subsidie Praktijkleren in stand! Onze (technische) leerbedrijven hebben deze 
hard nodig.” 
 
Er zijn 66 respondenten (1%) die aangeven in de toekomst geen nieuwe aanvraag te doen 
voor de Subsidieregeling praktijkleren. Van deze respondenten deden er 25 in 2021-2022 
wel een aanvraag; de overige 41 vroegen de subsidie toen ook al niet aan. Zij geven 
verschillende redenen waarom ze geen aanvraag meer zouden doen (respondenten konden 
meerdere antwoorden aangeven, waardoor de percentages niet optellen; zie figuur 6.1). 
Een kwart van deze groep (26%) geeft aan volgend jaar geen praktijkleerplaatsen meer 
aan te bieden. Daarnaast vindt 24% de aanvraagprocedure te ingewikkeld, 21% dat het 
bijhouden van de benodigde administratie te veel moeite kosten en is 14% het niet eens 
met de subsidievoorwaarden. Een kleine groep (11%) heeft de subsidie niet nodig en een 
nog kleinere groep (2%) vindt andere subsidies meer passend bij hun behoeften. Bijna vier 
op de tien respondenten heeft (ook) een andere reden benoemd voor het niet meer 
aanvragen van de subsidie. 
 
 41
