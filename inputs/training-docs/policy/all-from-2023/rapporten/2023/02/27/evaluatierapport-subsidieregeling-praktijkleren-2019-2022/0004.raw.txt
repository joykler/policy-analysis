Samenvatting 
Sinds 2014 is de Subsidieregeling praktijkleren van kracht. Met deze regeling krijgen 
werkgevers een tegemoetkoming voor de kosten die ze maken voor de begeleiding van 
leerlingen en studenten bij de opleiding in de praktijk en de loonkosten van promovendi of 
technologisch ontwerpers in opleiding (toio’s). Het maximale subsidiebedrag dat 
werkgevers kunnen ontvangen is € 2.700 per gerealiseerde praktijkleerplaats. In 2018 is 
de eerste evaluatie van deze subsidieregeling uitgevoerd, waaruit bleek dat de 
subsidieregeling een belangrijke bijdrage levert aan het aanbieden van praktijkleerplaatsen 
door werkgevers. In 2022 hebben ECBO en Regioplan in opdracht van het ministerie van 
OCW een tweede evaluatie van de subsidieregeling uitgevoerd, gericht op het gebruik, de 
effecten en mogelijke doorontwikkeling van de subsidieregeling. 
 
Onderzoeksopzet 
Voor deze evaluatie gebruikten we verschillende onderzoeksmethoden. In de eerste fase 
hebben we een deskresearch uitgevoerd, om zicht te krijgen op het aantal aangevraagde 
en toegekende subsidies en een aantal achtergrondkenmerken van de aanvragers. Hierna 
hebben we twee verdiepende groepsgesprekken gehouden met beleidsmedewerkers van 
de Rijksdienst voor Ondernemend Nederland (RVO) en met subsidie-adviseurs. Om inzicht 
te krijgen in de ervaringen van de gebruikers hebben we een vragenlijst uitgezet onder 
werkgevers. Gezien de hoge respons is de kans zeer klein dat de respondenten niet 
representatief zijn voor de populatie actieve leerbedrijven die gebruik maakt van de 
Subsidieregeling praktijkleren. Deze gegevens zijn verrijkt met verdiepende gesprekken 
met werkgevers, docenten en studenten. Tot slot hebben we drie groepsgesprekken 
gevoerd met vertegenwoordigers vanuit het bedrijfsleven, de overheid en het onderwijs. 
Deze drie groepsgesprekken waren vooral gericht op verklaringen voor eerdere 
bevindingen, mogelijke verbeteringen en de doorontwikkeling van de Subsidieregeling 
praktijkleren. 
 
Hoe ontwikkelt zich het gebruik van de Subsidieregeling praktijkleren in de 
periode 2019-2022? 
In alle doelgroepen (vo, mbo, hbo en wo) is door de jaren heen een stijging te zien van het 
aantal aangevraagde subsidies voor praktijkleerplaatsen. In het hbo en vo gaat het om een 
forse stijging in bepaalde jaren waarin nieuwe doelgroepen zijn toegevoegd. Andere 
mogelijke redenen voor de stijging in het gebruik zijn meer bekendheid over de regeling bij 
werkgevers, de personeelstekorten waardoor dringend behoefte is aan geschoold personeel 
en meer aandacht voor leren in de praktijk vanuit studenten en leerlingen. In het vo en 
mbo zien we in 2020-2021 een lichte daling, mogelijk veroorzaakt door de 
Coronamaatregelen. Verreweg het grootste aandeel subsidieaanvragen wordt gedaan voor 
studenten van het mbo. Er worden relatief veel aanvragen gedaan voor de sectoren zorg 
en techniek. Het merendeel van de aanvragen wordt gedaan door bedrijven met tussen de 
3 en 25 medewerkers. 
 
Wat zijn de prestaties en effecten van de Subsidieregeling praktijkleren? 
De ervaringen met de uitvoering zijn positief; de klanttevredenheid is met een 7.9 relatief 
hoog. De grote meerderheid van de werkgevers die gebruikmaakt van de subsidie is blij 
dat ze een tegemoetkoming krijgt voor de begeleiding, vindt dat de aanvraag over het
