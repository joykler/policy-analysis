3 Gebruik regeling  
In dit hoofdstuk kijken we naar het gebruik van de Subsidieregeling praktijkleren. Eerst 
bespreken we de doelen en doelgroepen van de regeling (paragraaf 3.1). Vervolgens 
brengen we de ontwikkeling van het aantal aanvragen over tijd in beeld (paragraaf 3.2) en 
geven we hier verklaringen voor (paragraaf 3.3). We sluiten het hoofdstuk af met een 
voorspelling van het toekomstig gebruik van de regeling als gevolg van 
arbeidsmarktontwikkelingen (paragraaf 3.4).  
3.1 Doelen en doelgroepen Subsidieregeling praktijkleren  
De Subsidieregeling praktijkleren bestaat sinds 2014 en is het vervolg op de Wet 
Vermindering Afdracht onderwijs (WVA). De overheid wil hiermee werkgevers financieel 
stimuleren om praktijkleerplaatsen en werkleerplaatsen aan te bieden. Door het aanbieden 
van praktijkleerplaatsen en werkleerplaatsen wordt personeel beter opgeleid en beter 
voorbereid op de arbeidsmarkt. De Subsidieregeling praktijkleren richt zich op een aantal 
specifieke groepen, als ook kwetsbare groepen op de arbeidsmarkt, studenten die een 
opleiding volgen in tekortsectoren en wetenschappelijk personeel dat onmisbaar is voor de 
Nederlandse kenniseconomie. 
 
Sinds 2014 komen werkgevers die een praktijkleerplaats of werkleerplaats aanbieden aan 
de onderstaande doelgroepen in aanmerking voor de regeling:  
• studenten die een mbo-opleiding volgen in de beroepsbegeleidende leerweg 
(bbl); 
• leerlingen die een leer-werktraject volgen in de basisberoepsgerichte leerweg 
van het vmbo; 
• studenten die een duale of deeltijd hbo-opleiding volgen in de techniek 
(inclusief landbouw en natuurlijke omgeving). Hierbij moet het 
praktijkonderdeel een verplicht onderdeel zijn van de opleiding; 
• promovendi die een promotieonderzoek uitvoeren onder begeleiding van een 
universiteit of instituut van de KNAW of NWO en technologisch ontwerpers in 
opleiding (toio’s).  
 
In het studiejaar 2017-2018 zijn deze doelgroepen uitgebreid en komen ook werkgevers 
die een praktijkleerplaats aanbieden aan de volgende doelgroepen in aanmerking voor de 
subsidie: 
• leerlingen in het laatste studiejaar van het voortgezet speciaal onderwijs (vso) 
met uitstroomprofiel ‘arbeidsmarktgericht’ of uitstroomprofiel 
‘vervolgonderwijs leer-werktraject’; 
• leerlingen in het laatste studiejaar van het praktijkonderwijs (pro); 
• leerlingen die een basisberoepsgerichte leerweg in het vmbo volgen die is 
ingericht als entreeopleiding en wordt verzorgd als beroepsbegeleidende 
leerweg. 
 
 10
