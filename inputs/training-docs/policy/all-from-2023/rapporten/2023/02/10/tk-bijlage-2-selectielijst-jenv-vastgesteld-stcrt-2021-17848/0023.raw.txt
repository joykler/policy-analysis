Selectielijst van het ministerie van Justitie en Veiligheid vanaf 5 mei 1945 
 
Kinderbescherming. Elk gerechtelijk arrondissement kreeg een raad. Deze bestond nog steeds 
deels uit vrijwilligers, maar hier werd een bureau aan toegevoegd dat onderzoek deed naar de 
situatie van het kind. 
In de jaren zeventig en tachtig kwam er kritiek op het functioneren van de raden. Met de Wet op 
de Jeugdhulpverlening werd besloten dat het adviserende deel voor kinderbescherming en de zorg 
voor kinderen uit elkaar gehaald moesten worden. Het kind moest namelijk centraler komen te 
staan. De adviserende rol kwam bij de raden te liggen. Zo ging bijvoorbeeld de advisering over 
ondertoezichtstelling, maar ook het toezicht op adoptie een steeds belangrijkere rol spelen. Vanaf 
1995 werd de uitvoering van ondertoezichtstelling definitief naar gezinsvoogdijinstellingen 
overgeheveld. De Raden voor de Kinderbescherming fuseerden tot één Raad voor de 
Kinderbescherming. Tegenwoordig valt dus nog alleen de jeugdbescherming onder het 
beleidsterrein van Justitie. De verantwoordelijkheid voor de jeugdzorg is bij VWS belegd. 
2.2.2.5 Migratie en naturalisatie 
Het verkrijgen van het Nederlanderschap door naturalisatie vond altijd al plaats onder de 
verantwoordelijkheid van het ministerie van Justitie. Daarnaast werd de Rijksvreemdelingendienst 
opgericht (1939), die eveneens rechtstreeks onder de minister van Justitie kwam te hangen. Deze 
dienst werd belast met de doorlating van vreemdelingen, de verblijfsontzeggingen, de centrale 
registratie van hier verblijvende en van ongewenste vreemdelingen en het machtigen van 
consulaire ambtenaren in het buitenland. Nadat deze dienst tijdens de Tweede Wereldoorlog een 
slapend bestaan had gekend, werd het onderwerp migratie begin jaren vijftig actief opgepakt. De 
taak werd achtereenvolgens belegd bij het Bureau Rijksvreemdelingendienst van de Directie Politie 
(tot 1956), de Hoofdafdeling Vreemdelingenzaken en Grensbewaking (1956-1976), de Directie 
32
Vreemdelingenzaken (1976-1994) en de Immigratie- en Naturalisatiedienst (IND, 1994-heden). 
In 2007 werd de Dienst Terugkeer en Vertrek (DT&V) opgericht om de terugkeer van 
vreemdelingen te bevorderen. Voorafgaand aan een uitzetting kan een vreemdeling die 
onrechtmatig in Nederland is en niet uit zichzelf vertrekt, als uiterste middel in bewaring worden 
gesteld in een van de drie onder de DJI vallende detentiecentra. Samen met het Centraal Orgaan 
opvang Asielzoekers (COA) valt deze migratieketen, die niet onder het strafrecht maar onder het 
bestuursrecht valt, in zijn geheel onder Justitie en Veiligheid. 
2.2.2.6 Naamswijzigingen  
Tot 2010 heette het ministerie het Ministerie van Justitie. Bij het aantreden van kabinet Rutte I 
werd besloten het gehele politieapparaat onder de minister van Justitie te hangen. Tot dusver was 
de politie altijd verdeeld geweest over Justitie en Binnenlandse Zaken. Het Directoraat-Generaal 
Veiligheid (voorheen Directoraat-Generaal Openbare Orde en Veiligheid), dat onder andere belast 
was met het handhaven van de openbare orde (zie paragraaf ‘politie’), en de Inspectie Openbare 
33
Orde en Veiligheid (IOOV) werden onderdeel van het Directoraat-Generaal Politie. Omdat het 
ministerie zich nu niet meer alleen bezig hield met de rechtspleging en rechtshandhaving maar ook 
met de openbare orde, werd besloten dat de naam het Ministerie van Veiligheid en Justitie beter 
van toepassing was. Deze naam was eveneens gevoelsmatig meer in lijn met de taken die de Raad 
voor de Kinderbescherming en DJI uitvoeren. 
Daarbij kwam dat vanaf oktober 2010 het beleidsterrein migratie/vreemdelingenzaken als gevolg 
van diezelfde departementale herindeling van Justitie naar Binnenlandse Zaken verschoof. Het 
voormalige Directoraat-Generaal Internationale Aangelegenheden en Vreemdelingenzaken onder 
Justitie werd opgeheven waardoor onder BZK het nieuwe DG Vreemdelingenzaken werd ingesteld. 
Het DG Vreemdelingenzaken is per 5 november 2012 onder Rutte II weer teruggebracht bij 
34
Veiligheid en Justitie. Zo heeft dus bijvoorbeeld de IND twee jaar onder BZK geressorteerd. 
Met het aantreden van het kabinet Rutte III werd de naam van het ministerie wederom gewijzigd. 
De naam Veiligheid en Justitie deed voorkomen dat het ministerie Veiligheid liet prevaleren boven 
Justitie. Om de nadruk meer op dat deel van het ministerie te leggen, werd besloten de naam te 
wijzigen in het Ministerie van Justitie en Veiligheid. 
 
Het ministerie heeft in 75 jaar geschiedenis drie namen gekend, Justitie, Veiligheid en Justitie en 
het huidige Justitie en Veiligheid. Sedert de Tweede Wereldoorlog heeft het zich echter continu met 
dezelfde vijf grote beleidsterreinen beziggehouden: (1) handhaving en rechtspleging, (2) 
tenuitvoerlegging van sancties en resocialisatie, (3) jeugdbescherming, (4) migratie en 
naturalisatie en (5) veiligheid. 
                                                
32
 Nationaal Archief, Inventaris van het archief van de Rijksvreemdelingendienst (RVD) en taakvoorgangers van 
het Ministerie van Justitie, 1918-1945 (-1981). Versie: 18-06-2018, p. 11. 
33
 Nationaal Archief, Actorenregister, Directoraat-Generaal Openbare Orde en Veiligheid (BZK).  
34
 Nationaal Archief, Actorenregister, Directoraat-Generaal Vreemdelingenzaken (BZK, V&J).  
23
