Selectielijst van het ministerie van Justitie en Veiligheid vanaf 5 mei 1945 
 
Hoofdstuk 2 Contextuele informatie 
2.1 Inleiding 
In dit hoofdstuk is vanuit een historische en hedendaagse context beschreven waartoe het 
ministerie van Justitie en Veiligheid in het leven is geroepen. Het werk dat sinds 5 mei 1945 door 
het ministerie wordt verricht, is benaderd vanuit de missie, de taken en de organisatie van het 
departement en de andere onderdelen. Daarbij wordt ingezoomd op de relatie van JenV met 
andere organisaties, de besluitvormende overleggen, de cruciale processen en de basisregistraties. 
Daarnaast komen de gebruikte archiefsystemen en de ordening van de informatie, zowel in 
papieren als digitale vorm, aan bod. Door het in kaart brengen van deze structuren kan worden 
bepaald welke informatie nodig is om de activiteiten van JenV op hoofdlijnen te kunnen blijven 
reconstrueren. Met behulp van een dergelijke beschrijving van de context (een ‘systeemanalyse’) 
kan worden bepaald welke informatie uit welke processen in aanmerking komt voor blijvende 
bewaring. 
2.2 Taken en organisatie van Justitie en Veiligheid 
2.2.1 Missie en doelstelling 
Het ministerie van Justitie en Veiligheid is verantwoordelijk voor de rechtsorde in Nederland, zodat 
mensen in vrijheid kunnen samenleven, ongeacht hun opvattingen of levensstijlen. JenV werkt 
bovendien aan een veiliger en rechtvaardiger samenleving door mensen rechtsbescherming te 
geven en waar nodig in te grijpen in hun leven. Soms is dat een ingrijpende maatregel, soms 
worden nieuwe perspectieven geopend. Altijd zijn het ingrepen die alleen JenV kan en mag doen. 
2.2.2 Beknopte geschiedenis, 1945-2020 
JenV is momenteel het grootste ministerie van Nederland. Dat komt hoofdzakelijk doordat het 
ministerie naast het maken van beleid ook de uitvoering daarvan onder zich heeft. Het ministerie is 
dus veel breder dan het departement: tal van organisaties ressorteren eronder. Een geschiedenis 
van het ministerie omvat dus ook meer dan de geschiedenis van het departement alleen. Deze zal 
25
hier beknopt in thema’s uiteengezet worden. Allereerst zal een globale schets van het ministerie 
in de naoorlogse jaren vanaf 1945 gegeven worden. In deze jaren ligt de focus op de opsporing en 
berechting van misdaden die tijdens de Tweede Wereldoorlog begaan zijn en ligt de ontwikkeling 
op andere beleidsterreinen nagenoeg stil. Vanaf de jaren vijftig verschuift de focus van het 
ministerie terug naar de beleidsthema’s waar het zich voor de oorlog ook mee bezig hield: 
handhaving en rechtspleging, tenuitvoerlegging van sancties en resocialisatie, jeugd en 
vreemdelingenbeleid. De ontwikkelingen binnen deze beleidsterreinen zullen apart belicht worden. 
Tot slot zal worden ingegaan op de recente geschiedenis van twee naamswijzigingen van het 
ministerie, die, voortkomende uit de ontwikkelingen op alle beleidsterreinen, maatschappelijke 
reactie hebben opgeroepen, maar gelijktijdig kunnen worden gezien als een samenvatting van de 
terreinen waar het ministerie zich altijd al mee bezig heeft gehouden: justitie en veiligheid. 
2.2.2.1 Naoorlogse ontwikkelingen 
Formeel is Nederland op 5 mei 1945, na vijf oorlogsjaren, bevrijd van de Duitse bezetter. Al op 
17 april kwam Apeldoorn, waar het departement van Justitie in de oorlog naartoe verhuisd was, in 
geallieerde handen. Een terugkeer naar het departementsgebouw waar het ministerie tot de 
verhuizing naar Apeldoorn in gezeten had, aan het Plein 2B in Den Haag, zat er nog niet in. Den 
Haag zou namelijk pas een kleine maand later, op 8 mei, bevrijd worden. 
In mei ’45 werd een begin gemaakt met de terugkeer van het ministerie uit Apeldoorn naar Den 
Haag. In juni en juli keerden uit zowel Londen als Apeldoorn steeds meer ambtenaren en materieel 
terug naar Den Haag. Dit gold ook voor de departementale bibliotheek en de archieven. Het 
ministerie is vanaf dat moment nooit meer uit Den Haag weggeweest. 
Na de bevrijding lag de prioriteit bij de rechtsvervolging van NSB’ers en andere mensen die 
misdaden in het kader van de oorlog begaan hadden. Op 1 november werd bij Koninklijk Besluit 
het Directoraat-Generaal Bijzondere Rechtspleging (DGBR) opgericht, dat per 1 januari 1946 zou 
beginnen. De eerste jaren na de oorlog heeft het ministerie van Justitie zich hoofdzakelijk hiermee 
beziggehouden, waarbij meer dan 130.000 mensen op grond van de bijzondere rechtspleging zijn 
                                                
25
 Deze paragraaf is geschreven door Vincent Lageweg, historicus en medewerker van JenV. De paragraaf 
“Naoorlogse ontwikkeling” is ontleend aan Marcel Verburg, Geschiedenis van het ministerie van Justitie 1940-
1945 (Amsterdam, 2016), p. 377-399, aangevuld met informatie uit correspondentie en mondeling overleg met 
de heer Verburg, als historicus verbonden aan JenV.
