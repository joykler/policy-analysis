Selectielijst van het ministerie van Justitie en Veiligheid vanaf 5 mei 1945 
 
persoonsgegevens van de betrokkene. Dit om vast te kunnen stellen of een weigerende 
observandus tijdens het begaan van het ten laste gelegde een mogelijke gebrekkige ontwikkeling 
of ziekelijke stoornis van geestvermogens had en dus verminderd toerekeningsvatbaar is. Na het 
verzoek om een advies brengt de commissie binnen dertig dagen gemotiveerd advies uit aan de 
officier van Justitie. 
 
Raad voor Strafrechtstoepassing en Jeugdbescherming (RSJ)  
De Raad toetst als beroepsrechter beslissingen die zijn genomen over personen die een 
vrijheidsstraf of vrijheidsbenemende maatregel ondergaan. Justitiabelen die het niet eens zijn met 
beslissingen die over hem of haar zijn genomen kunnen daartegen in beroep bij de RSJ. 
Justitiabelen en jongeren bevinden zich in een afhankelijke positie. Zij hebben daarom 
bescherming nodig tegen te ver gaande inbreuken op hun (grond)rechten of een willekeurige 
toepassing daarvan door de staat. De overheid is namelijk primair verantwoordelijk voor de zorg 
van justitiabelen en jongeren die onder de jeugdbescherming vallen. De RSJ ziet toe op een 
humane en rechtvaardige toepassing van sancties. Deze rechtspraak geschiedt volledig 
onafhankelijk. Het dossier blijft evenwel vallen onder de verantwoordelijkheid van het secretariaat 
van de RSJ. 
Daarnaast adviseert de Raad de ministers van Justitie en Veiligheid en van Volksgezondheid, 
Welzijn en Sport over beleid en wetgeving op het gebied van straffen, maatregelen en jeugdigen. 
Dit zijn adviezen die of op verzoek van de ministers of op eigen initiatief worden uitgebracht op de 
domeinen. Bij beide taken houdt de RSJ rekening met de positie van justitiabelen, de veiligheid van 
de samenleving en de positie van slachtoffers en nabestaanden. 
 
Adviescollege Levenslanggestraften 
Het Adviescollege Levenslanggestraften (ACL) oordeelt of een gedetineerde die veroordeeld is tot 
een levenslange gevangenisstraf, na 25 jaar detentie kan starten met activiteiten die zijn gericht 
op een mogelijke terugkeer in de samenleving. Het adviescollege, dat sinds 1 juni 2017 aan het 
werk is, brengt zijn onafhankelijke advies uit aan de minister voor Rechtsbescherming. De minister 
besluit over het wel of niet starten van deze activiteiten voor re-integratie, met inbegrip van verlof. 
Het bureau dat het adviescollege ondersteunt is gehuisvest in Arnhem bij het gerechtshof Arnhem- 
Leeuwarden. Het adviescollege betrekt alle relevante onderzoeken en dossiers bij de voorbereiding 
van het advies, zoals het penitentiair dossier, het strafdossier, de rapportage pro Justitia en 
gratiedossiers. Gratie is het wettelijk instrument om te beoordelen of met het voortzetten van de 
tenuitvoerlegging van de levenslange gevangenisstraf nog een legitiem doel wordt gediend en dus 
of de door de rechter opgelegde levenslange gevangenisstraf kan worden verkort (art. 19 
Gratiewet). De minister neemt namens de Kroon een beslissing over gratie. 
2.2.3.9 tbs-klinieken  
Een Forensisch Psychiatrisch Centrum (FPC) of een Forensisch Psychiatrische Kliniek (FPK) is een 
gesloten instelling (“tbs-kliniek”) waar ook patiënten verblijven aan wie de maatregel 
terbeschikkingstelling met verpleging van overheidswege is opgelegd. In een tbs-kliniek worden 
mensen met een psychiatrische aandoening behandeld en verpleegd, die een ernstig strafbaar feit 
hebben begaan. Een kliniek biedt een intensieve behandeling en verpleging aan in een hoog 
beveiligde omgeving, die is gericht op het verminderen van delictgevaar. Het doel is dat de 
verpleegde op een veilige manier resocialiseert. 
 
De tbs kan momenteel ten uitvoer worden gelegd in één van de twee rijks Forensisch 
Psychiatrische Centra (FPC De Oostvaarderskliniek en CTP Veldzicht) of in een daarvoor 
aangewezen particuliere inrichting. Momenteel zijn dat het FPC Dr. S. van Mesdag (Groningen), 
FPC Van der Hoeven Kliniek (Utrecht), FPC De Kijvelanden (Poortugaal), FPC De Rooyse Wissel 
(Oostrum), FPC Pompestichting (Nijmegen en Zeeland, Noord-Brabant), FPK Hoeve Boschoord 
(Boschoord), FPK Inforsa (Amsterdam), FPK GGZ Drenthe (Assen), FPK De Woenselse Poort 
(Eindhoven). De minister van JenV subsidieert hiervoor jaarlijks zorgplaatsen bij particuliere 
instellingen via een subsidieovereenkomst. Hierin zijn de voorwaarden voor verpleging en 
behandeling vastgelegd.  
2.2.3.10 Justitiële jeugdinrichtingen 
In Nederland zitten jongeren tussen de 12 en 18 jaar die zijn veroordeeld volgens het 
jeugdstrafrecht in een justitiële jeugdinrichting (JJI). Jeugdigen kunnen in een JJI komen als ze 
verdacht worden van het plegen van een strafbaar feit of als de (kinder)rechter hier een straf of 
maatregel voor oplegt. Daarnaast kunnen jeugdigen er ook preventief worden geplaatst, in 
afwachting van hun rechtszaak. 
30
