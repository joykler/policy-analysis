Beoordeling 
De Commissie stelt vast dat de zwangerschap van de vrouw (mede) een rol heeft gespeeld bij het besluit 
van haar werkgever om het contract niet met een jaar te verlengen maar slechts met twee maanden. De 
werkgever heeft aannemelijk kunnen maken dat er steeds minder administratief werk was. Uit de stukken 
blijkt echter dat de leidinggevende van de vrouw de intentie had om het contract op zondag te laten verlopen 
in plaats van op een maandag, de dag dat de verlenging met twee maanden daadwerkelijk zou verlopen. De 
Commissie oordeelt dat dit moet zijn ingegeven door de zwangerschap van de vrouw. Die maandag zou 
namelijk de eerste dag van het zwangerschapsverlof zijn. Omdat zwangerschap geen rol mag spelen bij de 
duur van de verlenging maakt de werkgever onderscheid op grond van geslacht. 
 
Casus 3 Sociaal werk 
Stichting De Overburen discrimineerde een vrouw niet op basis van haar geloofsovertuiging wegens 
discriminatoire bejegening op de werkvloer. De discriminatieklacht van de vrouw is zorgvuldig behandeld. 
Van https://oordelen.mensenrechten.nl/oordeel/2022-125 
 
Oordeelnummer 2022-125 
Datum: 09-11-2022 
Trefwoord: Bejegening 
Discriminatiegrond: Godsdienst 
Terrein: Arbeid – Klachtbehandeling Arbeid – Arbeidsomstandigheden 
 
Situatie 
Een vrouw met een hoofddoek heeft als buurtvrouw bij zorgaanbieder Stichting De Overburen gewerkt. Voor 
haar werk bezocht zij cliënten aan huis die haar soms kritische vragen stelden over de wijze waarop zij de 
islamitische godsdienst praktiseert. 
De vrouw vindt dat zij tijdens haar werkzaamheden discriminatoir is bejegend en dat Stichting De Overburen 
onvoldoende heeft gezorgd voor een discriminatievrije werkvloer. De vrouw stelt verder dat haar 
discriminatieklacht onzorgvuldig is behandeld. Stichting De Overburen is het daar niet mee eens. 
 
Beoordeling 
Het College stelt vast dat de vrouw bij één cliënt herhaaldelijk is geconfronteerd met uitlatingen die bij elkaar 
genomen als discriminatoire bejegening aangemerkt dienen te worden. De vrouw heeft zich tijdens 
wekelijkse werkoverleggen met het team uitgesproken over de gebeurtenissen. Daarnaast heeft zij zich ook 
gewend tot haar leidinggevenden. Stichting De Overburen was daardoor op de hoogte van wat er speelde 
en diende zij maatregelen te treffen om de vrouw te beschermen tegen discriminatie op de werkvloer. 
Het College is van oordeel dat Stichting De Overburen adequaat heeft gehandeld. De melding van de vrouw 
is serieus genomen, er zijn gesprekken geïnitieerd en de vrouw is geplaatst bij andere cliënten. Dat de cliënt 
zelf niet is aangesproken op haar gedrag kan volgens het College niet aan Stichting De Overburen worden 
tegengeworpen. Hierbij is van belang dat de cliënten beperkt ontwikkeld zijn en er bemoeizorg wordt 
verleend. Met betrekking tot de behandeling van de discriminatieklacht stelt het College vast dat Stichting De 
Overburen effectieve maatregelen heeft getroffen om de klacht van de vrouw zorgvuldig te behandelen. 
 
Oordeel 
Stichting de Overburen heeft jegens de vrouw geen verboden onderscheid gemaakt op grond van 
godsdienst. 
 
 
Movisie  •  Discriminatie in de zorg en de sport: wat weten we (niet)? 89
