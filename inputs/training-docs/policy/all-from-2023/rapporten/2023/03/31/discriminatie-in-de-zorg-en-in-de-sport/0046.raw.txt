Omgang met discriminatie 
De sportdeelname van mensen met kenmerken waartegen vaak discriminatie voorkomt, zoals een niet-
Westerse migratieachtergrond, blijft achter op de sportdeelname van mensen zonder deze kenmerken 
(CBS/RIVM, 2021). Het lijkt erop dat deze groepen de sport mijden. Alsnog vindt twee derde van de 
bevolking het bestaan van lhbti+ sportverenigingen onzin volgens onderzoek van het Mulier Instituut 
(Hoeijmakers & Elling, 2018). 
 
Volgens een onderzoek van het SCP geeft 59% van de bevolking die in ieder geval maandelijks sport en/of 
maandelijks of vaker sportwedstijden bezoekt en aangeeft wangedrag te hebben gezien of meegemaakt aan 
dat er actie is ondernomen naar aanleiding van dit wangedrag (Tiessen-Raaphorst & van den Brok, 2016). 
Dat kan een waarschuwing of het geven van een straf zijn. Maar bijna een kwart (24%) geeft aan dat er niets 
is gebeurd en 17% weet niet of het wangedrag gevolgen heeft gehad. Ook vinden 71% van de Nederlanders 
dat scheidsrechters moeten ingrijpen als er ‘homo’ of ‘mietje’ wordt geroepen tijdens het sporten 
(Hoeijmakers & Elling, 2018). Bij mannelijke teamsporters is dat wel maar 47%. 
 
Hoe kijken verenigingen zelf tegen discriminatie aan? De meeste sportverenigingen, namelijk 66%, hadden 
in 2018 en 2019 geen antidiscriminatiebeleid (Pulles et al., 2020). Uit hetzelfde onderzoek blijkt ook dat bijna 
alle verenigingen, 88%, aangeven in het afgelopen jaar geen aandacht te hebben gehad voor het tegengaan 
van discriminatie. Alleen 1% heeft hier expliciete aandacht voor. En daarnaast geeft slechts 29% van de 
verenigingsbestuurders aan dat de vereniging expliciet beleid tegen discriminatie heeft. Twee derde van de 
voetbalverenigingen hebben dit wel (Pulles et al., 2020). 43% van de voetbalverenigingen hebben in 2021 
een antidiscriminatiebeleid dat ook gericht is op seksuele oriëntatie en 1 op de 5 van de overige 
verenigingen (Cremers & Elling, 2021a). Deze aantallen zijn duidelijk hoger dan in 2010 met 24% voor 
voetbalverenigingen en 10% voor overige sportverenigingen (Cremers & Elling, 2021a). Tegelijkertijd 
benoemt 1 op de 3 verenigingsleden – en de helft van de clubvoetballers – met migratieachtergrond dat er in 
de afgelopen twee jaar in hun sportteam of vereniging aandacht was voor het tegengaan van racisme (Elling 
& Cremers, 2021). 
 
Ook op nationaal niveau groeit de aandacht voor het thema discriminatie in de sport. Sinds 2008 bestaat de 
Alliantie Gelijkspelen met ondersteuning door de ministeries van OCW en VWS. Doel is de sociale 
acceptatie van lhbti+ personen in de sport op de beleidsagenda van bonden en verenigingen te brengen. De 
netwerkpartners van de huidige Alliantie Gelijkspelen zijn de John Blankenstein Foundation, voetbalbond 
KNVB, hockeybond KNHB, en sportkoepel NOC*NSF (Alliantie Gelijkspelen, 2023). In 2011 werd het 
actieplan van het ministerie van VWS, sportbonden, NOC*NSF en gemeenten ‘Naar een veiliger 
sportklimaat’ gelanceerd. Het doel is om sportplezier en gewenst gedrag te stimuleren en ongewenst gedrag 
te voorkomen en te bestraffen. Dit thema vindt ook zijn plaats in het eerste Nationaal Sportakkoord ‘Sport 
verenigt Nederland’ (2018-2022) onder ‘positieve sportcultuur’ (Nationaal Sportakkoord, 2018). In het 
Nationaal Akkoord II (2022-2026) is naast discriminatie ook het tegengaan van racisme opgenomen 
(Nationaal Sportakkoord, 2022). 
 
Specifiek gericht op voetbal is begin 2020 het plan ‘Ons voetbal is van iedereen. Samen zetten we racisme 
en discriminatie buitenspel’ (KNVB, 2020) gelanceerd. Dit plan ontstond naar aanleiding van de racistische 
bejegeningen tegen speler Mendes Moreira tijdens een voetbalwedstrijd eind 2019. Het plan werd opgesteld 
door de KNVB, de Eredivisie, de Keuken Kampioen Divisie en de Rijksoverheid in afstemming met 
maatschappelijke belangenorganisaties. Het doel is racisme en discriminatie te voorkomen, signaleren en 
sanctioneren door middel van een pakket van 20 verschillende maatregelen (zie ook Reitsma et al., 2022). 
 
 
Movisie  •  Discriminatie in de zorg en de sport: wat weten we (niet)? 46
