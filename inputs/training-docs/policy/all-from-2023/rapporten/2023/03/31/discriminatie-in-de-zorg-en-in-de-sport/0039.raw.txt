professionals over cultuursensitief werken. De auteurs verwachten dat dit handelingsverlegenheid van 
sociale professionals kan verminderen. Ook wordt de tip gegeven om gebruik te maken van diversiteit 
tussen professionals mét en zonder een migratieachtergrond: treedt met elkaar in contact om kennis en 
ervaring uit te wisselen, zo stellen de auteurs voor (Koçak & Jonkman, 2016). 
 
Omgang met discriminatie 
Ook hier zijn geen onderzoeken over gevonden. Wel is er bekend dat in het eerder genoemde 
Koploperproject en daarbuiten gemeenten experimenteren met het inrichten van cliëntondersteuning voor 
specifieke groepen. Zij krijgen hierdoor meer aandacht voor hun behoeften aan ondersteuning bij het regelen 
van zorg en ondersteuning voor jeugd, ouderen, dak- en thuisloze mensen, mensen met een licht 
verstandelijke beperking (Movisie, 9 december 2020) 
Daarnaast is er een zeer bescheiden aanwijzing gevonden dat er in de werkwijzen van cliëntondersteuning 
aandacht is voor mogelijke vooroordelen vanuit de professional: op de conferentie ‘Koplopers onafhankelijke 
cliëntondersteuning’ in 2018 wordt opgemerkt door een medewerker van een organisatie voor 
cliëntondersteuning dat in de intervisie aan de cliëntondersteuners, vooroordelen van cliëntondersteuners 
worden besproken (Movisie, 2018). Er zijn verder geen aanwijzingen gevonden dat er aandacht is voor 
eventuele vooroordelen vanuit cliëntondersteuners. Wel zijn er publicaties die cliëntondersteuners tips geven 
om beter om te gaan met diverse cliënten: naar aanleiding van het eerder genoemde KIS rapport (Koçak & 
Jonkman, 2016) worden tips voor gemeenten gedeeld door Movisie (van Eden & Avric, 2020) om mensen 
met een migratieachtergrond als cliëntondersteuner beter te bereiken. Ook is er een handreiking van Pelita 
(2022) waarin tips staan cliëntondersteuning aan migrantenouderen met oorlogs- en geweldservaringen. 
Bedoeling is om context-gebonden cliëntenondersteuning te bieden, met andere woorden: ondersteuning die 
cultuursensitiever is en daardoor rekening houdt met de (migratie)achtergrond van de cliënt. Er is verder niet 
onderzocht of de tips van Movisie of Pelita ook worden opgevolgd door cliëntondersteuners in de praktijk. 
Daarnaast is bekend dat in cliëntondersteuning discriminatie, uitsluiting of stigma een thema kan zijn, maar 
dan gaat het over dat wat de cliënt meemaakt vanuit de buitenwereld, bijvoorbeeld stigmatisering vanuit 
buren vanwege het hebben van een beperking. In de ‘bouwstenen’ voor de cliëntondersteuning door de 
consulenten van MEE Gelderse Poort neemt ‘Inclusie’ een prominente plek in. Beschreven wordt in een 
publicatie dat cliëntondersteuners dagelijks meemaken hoe het bevorderen van sociale inclusie van mensen 
met een beperking een complex vraagstuk is, onder meer door vooroordelen en stigmatisering van mensen 
met een beperking en het ‘anders-zijn’ en de soms negatieve houding van hulp- en dienstverleners 
(Venneman, 2021). MEE stelt dat het cliëntondersteuners de taak is om ‘het juiste pad’ te zoeken, waarin het 
bevorderen van kwaliteit van leven en persoonlijk welzijn van de cliënt voorop staan. Ook ‘kwartiermaken’ is 
een taak van de cliëntondersteuners van MEE en dat betekent onder meer het zoeken naar ‘gastvrijheid’ in 
een buurt of wijk en het contact tussen een cliënt en wijkbewoners te faciliteren. Het gaat volgens MEE 
veelal om begrip kweken en ruimte maken waar iemand welkom is (Venneman, 2021). Onderdeel hiervan is 
de MEE Bruggenbouwen methodiek: dat is gericht op het bevorderen van een buurtklimaat waarmee het 
mogelijk is dat mensen met een beperking of psychiatrische beperking op een eigen wijze kunnen wonen, 
contacten hebben en onderhouden en aansluiting vinden bij het leven in de wijk of buurt (Vennema, 2021). 
Zoals ‘Bruggenbouwen’ zijn er meer projecten in verschillende regio’s. Bijvoorbeeld in Amsterdam is er 
stigMAG Amsterdam vanuit het stedelijk Platform LVB (Licht Verstandelijke Beperking). De bedoeling is de-
stigmatisering van Amsterdammers met 'een etiket', zoals mensen met een licht verstandelijke handicap en 
psychische problemen (Cliëntbelang Amsterdam, jaartal onbekend). 
 
 
Movisie  •  Discriminatie in de zorg en de sport: wat weten we (niet)?
