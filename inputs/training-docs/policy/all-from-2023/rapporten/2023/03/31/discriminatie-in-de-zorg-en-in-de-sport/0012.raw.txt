Verder deed Zemouri (2022) onderzoek naar zorgdiscriminatie van patiënten met een migratieachtergrond. 
Zij maakte onder andere gebruik van een enquête die ingevuld is door 188 mensen. Ongeveer 80% van de 
respondenten had een migratieachtergrond ten opzichte van 20% zonder migratieachtergrond. 53.7% van 
de respondenten geeft aan ooit zorgdiscriminatie te hebben ervaren. Vrouwen rapporteerden vaker (2,3 
keer) zorgdiscriminatie te hebben ervaren in vergelijking tot mannen. Uit verschillende toelichtingen blijkt dat 
patiënten zich niet serieus genomen voelden bij hun hulpvraag en pijn werd soms toegeschreven aan hun 
cultuur, waardoor zorgverlening uitbleef. Uit gesprekken met zorgprofessionals bleek dat discriminatie van 
patiënten plaatsvond op basis van afkomst, achternaam, cultuur en religie. Het gevolg hiervan was dat 
behandelplannen soms ten nadele van de patiënt werden aangepast. Taalbarrière werd hierbij als reden 
genoemd (Zemouri, 2022). 
 
Ook uit onderzoek van Pharos uit 2022 blijkt dat patiënten en cliënten met een migratieachtergrond niet altijd 
dezelfde behandeling krijgen als patiënten zonder migratieachtergrond. Er is door Pharos een 
literatuuronderzoek en een kwalitatief onderzoek uitgevoerd waarin de ervaringen van patiënten met 
discriminatie door zorgverleners centraal staan. Uit die laatste blijkt dat patiënten door de ervaring met 
discriminatie soms zorg gaan mijden die zij eigenlijk nodig hebben (Kolste & Venderbos, 2022). Tevens blijkt 
dat discriminatie lastig bespreekbaar is vanwege de ongelijke en onzekere positie van de patiënt. Ook wordt 
discriminatie door zorgverleners lang niet altijd herkend. Ook drukte, het gebrek aan eigenaarschap van de 
oplossing en gêne bij een zorgverlener als die beschuldigd wordt van discriminatie, leiden ertoe dat 
discriminatie niet altijd wordt besproken, zo concludeert Pharos (Kolste & Venderbos, 2022). 
Een aanverwant probleem is dat uit diverse onderzoeken blijkt dat de generieke zorg nog niet altijd 
voldoende aansluit op de behoeften van bepaalde groepen mensen met een migratieachtergrond, hen niet 
altijd effectief bereikt en te weinig maatwerk biedt (Bellaart et al. 2020). De kenmerken en achtergrond van 
de patiënt worden dus niet altijd meegenomen in het bieden van zorg. 
 
Ook is er onderzoek gedaan naar de ervaringen van zorgverleners met discriminatie. in 2021 deed Ipsos 
onderzoek naar onder ruim 11.000 respondenten die in de sector Zorg en Welzijn werken. Aan de 
respondenten is onder andere gevraagd naar de ervaringen met discriminatie in de afgelopen 12 maanden. 
19% van de respondenten die werkzaam zijn in de sector zorg en welzijn gaven aan in de voorafgaande 12 
maanden discriminatie te hebben ervaren door patiënten of cliënten. Ook gaf 11% aan discriminatie te 
hebben ervaren door familie, vrienden of bezoekers van patiënten/cliënten of omstanders. Daarnaast gaf 6% 
aan discriminatie te hebben ervaren door collega’s of leidinggevenden (Ipsos, 2021). In dit onderzoek is 
geen onderscheid gemaakt tussen discriminatiegronden. Uit onderzoek van het Kennisplatform Inclusief 
Samenleven (Nhass & Poerwoatmodjo, 2021) blijkt dat zorgverleners van kleur en/of met een 
migratieachtergrond discriminatie ervaren en regelmatig te maken hebben met vooroordelen. Hierbij gaat het 
om directe discriminatie waarbij een patiënt direct iets zegt tegen de zorgverlener. Dit kan ook zijn dat een 
patiënt of cliënt niet geholpen wil worden door iemand op basis van uiterlijke kenmerken, zoals huidskleur of 
het dragen van een hoofddoek. Er zijn ook voorbeelden genoemd van indirecte discriminatie waarbij de 
patiënt iets zegt over de zorgverlener van kleur tegen een witte collega. Daarnaast hebben zorgverleners 
met een migratieachtergrond de ervaring dat patiënten verwachten dat zij minder competenties of diploma’s 
hebben dan zorgmedewerkers zonder migratieachtergrond (Nhass & Poerwoatmodjo, 2021). Vergelijkbare 
ervaringen komen terug in een oproep van het RTL Nieuws (2022) waarvoor zorgmedewerkers 
ervaringsverhalen deelden met racisme en discriminatie. 
 
Ook op institutioneel niveau zijn er verschillende signalen die wijzen op racisme en discriminatie. 
Muijsenbergh en Busari (2020) concluderen dat de medische wereld wordt gedomineerd door de witte 
 
 
Movisie  •  Discriminatie in de zorg en de sport: wat weten we (niet)? 12
