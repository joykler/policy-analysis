voor wie deze voorspellingen gelden (Goodzari et al, 2022). In ander onderzoek van Jonkers et al. (2011) 
zijn vrouwen met een migratieachtergrond in Nederland geïnterviewd over hun ervaring met geboortezorg. 
Aanleiding hiervoor was de hogere moedersterfte onder vrouwen met een migratieachtergrond. Vrouwen 
met een migratieachtergrond gaven vaker aan dat zorgverleners onvoldoende aandacht hadden voor hun 
zwangerschap gerelateerde klachten, met name bij zwangerschapsvergiftiging. Daarnaast gaven zij vaker 
aan dat er sprake was van vertraging bij het ontvangen van informatie over de diagnose en behandeling. Er 
zijn 20 casussen beoordeeld door verloskundigen. Zij concludeerden dat er in 16 van deze 20 gevallen 
sprake was van zorg die onder de maat was (Jonkers, 2011). Hoewel er in Nederland geen onderzoek naar 
is gedaan, weten we uit internationaal onderzoek uit de VS dat er verschillen zijn in pijnbestrijding tussen 
patiënten van kleur en witte patiënten (Lee et al, 2019). Achterbergh (et al. 2019) merken wel op dat bekend 
is dat artsen de pijnbeleving van patiënten met een migratieachtergrond minder serieus nemen omdat zij dit 
eerder zien als een culturele uiting en niet als somatisch en behandelbaar. 
 
Lamkaddem et al. (2017) deden onderzoek naar etnische verschillen in behandeling en overleving van 
darmkanker in Nederland. Uit dat onderzoek is onder andere gebleken dat patiënten met een Marokkaanse 
achtergrond significant minder vaak aanvullende chemotherapie ontvangen. De hogere mortaliteit onder 
patiënten met een Marokkaanse achtergrond werd verklaard door het uitblijven van aanvullende chemo-
therapie. Suurmond et al (2017) deden onderzoek naar culturele competenties van zorgverleners in de 
kinderoncologie. Daaruit blijkt dat zorgverleners contact met Turkse en Marokkaanse ouders als moeizaam 
beschrijven. Dit wordt toegeschreven aan taalbarrières en cultuurbarrières. Sommige zorgverleners gaven 
aan gebruik te maken van tolken en het beter leren kennen van verschillende culturen. Toch concluderen de 
onderzoekers dat er onvoldoende gebruik wordt gemaakt van tolken en was er onvoldoende aandacht voor 
het perspectief van ouders. Daarnaast werd er geen gebruik gemaakt van communicatietechnieken om 
dillema's tussen patiënten en zorgverleners op te lossen en bleken zorgverleners zich niet bewust van 
stereotypen en vooroordelen (Suurmond et al, 2017). Het gebrek aan culturele competenties en de 
aanwezigheid van vooroordelen en stereotypen bij zorgverleners zorgen ervoor dat patiënten met een 
migratieachtergrond minder goede zorg ontvangen en meer risico lopen op negatieve uitkomsten (Suurmond 
et al, 2010). Ook gaven respondenten in een ander onderzoek aan dat ze minder goede informatie 
ontvingen van zorgverleners, er sprake was van verschillende verwachtingen tussen respondent en 
zorgverleners en patiënten ervaarden vooroordelen van zorgverleners (Suurmonder et al, 2011). Ook bij 
dementie zien we dat mensen met een migratieachtergrond extra risico’s lopen binnen de zorg. Mensen met 
een migratieachtergrond krijgen minder vaak de diagnose of moeten langer wachten voordat de diagnose 
goed gesteld wordt (Van den Broeke, 2021). Vervolgens sluit ook na de diagnose de zorg vaak onvoldoende 
aan bij de belevingswereld en behoeften van ouderen met een migratieachtergrond en dementie. Dit heeft 
onder andere negatieve gevolgen voor de kwaliteit van leven van ouderen (Van Broeke, 2021). 
 
Pharos deed onderzoek waarbij ervaringsverhalen van zowel zorggebruikers als zorgverleners zijn 
opgehaald (Kolste & Vanderbos, 2022). Veel van deze ervaringsverhalen gaan over ervaringen binnen de 
curatieve zorg. Zo gaf een van de respondenten aan dat een zorgverlener letterlijk zei dat hij haar anders 
behandeld door haar hoofddoek. Verder vertelden respondenten dat ze zich niet serieus genomen voelden 
in sommige situaties en sterk het gevoel hadden dat dit door hun achtergrond kwam. Bijvoorbeeld doordat 
ze zien dat witte patiënten om hen heen vriendelijker en respectvoller bejegend worden door zorgverleners. 
Voorbeelden die genoemd worden, gaan bijvoorbeeld ook over huisartsen die klachten niet serieus zouden 
nemen. Ook in dit onderzoek wordt weer een voorbeeld genoemd gerelateerd aan de huidskleur van een 
patiënt. Een van de respondenten had na vele bestralingen last van verbranding van haar huid. De 
radiologen reageerden hier erg geschrokken op en adviseerden zelfs om de behandeling te stoppen. Het 
 
 
Movisie  •  Discriminatie in de zorg en de sport: wat weten we (niet)? 22
