Casus 3 Sport 
ARV Achilles heeft geen onderscheid op grond van handicap of chronische ziekte gemaakt door een man 
met autisme en PTSS geen aangepast lidmaatschap te bieden waarbij hij individueel op de atletiekbaan kan 
trainen. 
 
https://oordelen.mensenrechten.nl/oordeel/2022-20  
 
Oordeelnummer 2022-20 
Datum: 10-03-2022 
Trefwoord: Sport Vereniging Handicap Doeltreffende aanpassing Aanbieden van of verlenen van toegang tot 
goederen en diensten Aanbieden goederen en diensten 
Discriminatiegrond: Handicap of chronische ziekte 
Terrein: Goederen en diensten – Overige 
 
Situatie 
Een man is eerder lid geweest van ARV Achilles, een Atletiek- en recreatiesportvereniging. De vereniging 
heeft destijds besloten het lidmaatschap van de man niet te verlengen, nadat tussen hem en personen 
binnen zijn loopgroep onenigheid was ontstaan. De man heeft autisme en PTSS en stelt dat zijn gedrag 
destijds hiermee te maken had. Sinds augustus 2019 heeft hij een hulphond gekregen die hem op alle 
momenten van de dag begeleidt en ondersteunt. Het gaat nu veel beter met hem en daarom heeft hij 
aangegeven weer lid te willen worden van de vereniging. Vanwege zijn hond kan hij niet in een loopgroep 
trainen en daarom wil hij zelfstandig en individueel met zijn hond op de baan van de vereniging trainen. De 
vereniging heeft aangegeven dat hij geen lid mag worden en dat het niet mogelijk is om individueel op de 
baan te trainen. 
 
Beoordeling 
Als iemand met een beperking de vereniging vraagt om een doeltreffende aanpassing, dan moet de 
vereniging de aanpassing verrichten, tenzij het onevenredig belastend is. De man geeft aan dat hij als 
doeltreffende aanpassing een lidmaatschap wil waarbij hij individueel mag trainen op de atletiekbaan van 
verweerster. Een aanpassing is doeltreffend als deze geschikt en noodzakelijk is om iemand in staat te 
stellen om gebruik te maken van het goed of de dienst die de betreffende aanbieder van goederen en 
diensten aanbiedt. 
Het College stelt vast dat de enige dienst die de vereniging aanbiedt bestaat uit het sporten en verzorgen 
van trainingen in groepsverband. Het College concludeert dat het verzoek om een aangepast lidmaatschap, 
waarbij verzoeker individueel mag trainen op het complex van verweerster, niet kan worden gezien als een 
doeltreffende aanpassing. De man zou daarmee geen toegang krijgen tot de dienst die verweerster 
aanbiedt, te weten het trainen in groepsverband. Het verzoek om een aangepast lidmaatschap komt neer op 
een verzoek aan verweerster om een nieuwe dienst aan te bieden. Het is niet aan het College om te bepalen 
welke dienst de vereniging wel en niet moet aanbieden. Er is daarom geen sprake van onderscheid op grond 
van handicap of chronische ziekte, door verzoeker geen aangepast lidmaatschap te bieden waarbij hij 
individueel op de atletiekbaan kan trainen. 
 
Oordeel 
ARV Achilles heeft jegens de man geen verboden onderscheid op grond van handicap of chronische ziekte 
gemaakt. 
 
 
 
Movisie  •  Discriminatie in de zorg en de sport: wat weten we (niet)? 95
