CONCLUSIES 
Discriminatie is een thema dat de afgelopen jaren steeds steviger op de agenda is komen te staan in 
Nederland. Het ministerie van VWS wil daarom graag weten wat er al bekend is over discriminatie op de 
eigen beleidsterreinen en welke hiaten er zijn. Om die reden hebben zij gevraagd aan Movisie en het 
Verwey-Jonker Instituut om hier een verkennend onderzoek over uit te voeren door middel van het in kaart 
brengen van de literatuur op dit gebied. 
 
De hoofdvraag van het onderzoek luidt: Hoe staat het met discriminatie binnen de (brede) beleidsterreinen 
van VWS? Welke vormen van (institutionele) discriminatie zijn al bij VWS bekend uit eerdere onderzoeken 
en waar hebben we nog geen zicht op/is nader onderzoek nodig? 
Omdat het ministerie van VWS vele beleidsterreinen kent zijn er 5 beleidsterreinen uitgelicht, namelijk de 
langdurige zorg, de curatieve zorg, de maatschappelijke ondersteuning, cliëntondersteuning en sport. Per 
beleidsterrein zijn de volgende vragen gesteld: (1) Welke feiten, cijfers en signalen zijn er bekend over de 
prevalentie en aard van verschillende vormen van discriminatie op het beleidsterrein? En (2) op welke 
terreinen is nader onderzoek nodig? 
 
We hebben meer dan 190 relevante bronnen gevonden: het gaat met name om onderzoeksrapporten van 
kennisinstituten en onderzoeksbureaus (zowel lokaal als landelijk), maar ook om peer reviewed studies, 
casussen van het College voor de Rechten van de Mens en enkele nieuwsberichten. De conclusies per 
beleidsterrein apart staan beschreven op het einde van ieder hoofdstuk. Op basis van het onderzoek kunnen 
we de volgende voorzichtige 11 algemene conclusies trekken. Deze staan hieronder beschreven.  
 
De conclusie in een notendop: er is sprake van discriminatie binnen de zorg en de sport, maar 
nauwkeurig zicht hierop en evidence based aanpakken ontbreken 
Discriminatie komt op verschillende leefdomeinen en op verschillende manieren voor in Nederland. Denk 
aan de arbeidsmarkt, de stagemarkt, het onderwijs en de woningmarkt. De brede sector zorg (curatieve 
zorg, langdurige zorg, maatschappelijke ondersteuning en cliëntondersteuning) en de sport zijn hier geen 
uitzondering op. Hoewel de onderzoeken en cijfers nog beperkt zijn voor wat betreft de zorg is er geen 
twijfel over mogelijk dat er sprake is van discriminatie: er is nog niet veel onderzocht, maar wanneer er wel 
onderzoek is, laat dit veelal zien dat discriminatie zich op verschillende gronden en op verschillende 
manieren manifesteert. Mechanismen die discriminatie in de hand werken en in stand houden, zijn ook 
deels vergelijkbaar per sector, denk aan stereotypen en vooroordelen over bepaalde groepen die 
logischerwijs niet alleen spelen op de arbeidsmarkt, de stagemarkt, het onderwijs, de woningmarkt of de 
sport, maar ook in de zorg. Zowel zorgverleners als patiënten en cliënten hebben hiermee te maken. 
Daarnaast zijn er verschillende aanwijzingen dat er wordt gewerkt met richtlijnen, onderzoeken en 
protocollen in de zorg die eenzelfde ‘bias’ hebben.  
Hoewel de onderliggende mechanismen bij discriminatie in verschillende sectoren vaak vergelijkbaar zijn, 
is het belangrijk om inzicht te krijgen hoe discriminatie zich in verschillende praktijken manifesteert. Een 
nauwkeurige analyse hiervan ontbreekt nog in de brede sector zorg. In de sport is er al meer zicht op het 
probleem en zijn er ook al aanpakken ontwikkeld. Maar ook hier is nog werk te doen: zo is het belangrijk 
om beter zicht te krijgen op welke aanpak, welk effect heeft. Want uiteindelijk gaat het niet alleen om 
weten of en hoe het probleem speelt, maar vooral om evidence based methoden om het probleem 
adequaat aan te pakken. 
 
 
Movisie  •  Discriminatie in de zorg en de sport: wat weten we (niet)? 52
