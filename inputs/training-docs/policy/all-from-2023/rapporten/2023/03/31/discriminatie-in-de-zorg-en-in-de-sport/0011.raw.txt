instanties. Daarbij valt te denken aan discriminatie op de woningmarkt, door de politie of een 
overheidsinstelling zoals een gemeente (Andriessen et al. 2020). 
 
Niet iedereen maakt evenveel kans op het meemaken van discriminatie. Zo hebben Nederlanders met een 
migratieachtergrond twee keer zo vaak discriminatie ervaren dan andere Nederlanders. En lesbische 
vrouwen, homo mannen en biseksuele personen ervaren meer discriminatie dan heteroseksuelen. Ook 
mensen met een beperking ervaren meer discriminatie: een kwart van de mensen zonder beperking heeft in 
de afgelopen twaalf maanden discriminatie ervaren, terwijl van de mensen met een beperking dat een derde 
is. Mensen met een beperking ervaren ook vaker discriminatie over meerdere terreinen dan mensen zonder 
beperking (Andriessen et al. 2020). Het is uiteindelijk lastig vast te stellen welke vorm van discriminatie 
uiteindelijk het meest voorkomt, maar uit het onderzoek van het SCP weten we dat mensen met een 
migratieachtergrond, moslims, jongeren, lesbische vrouwen, homo mannen, biseksuele personen en 
mensen met een beperking relatief veel discriminatie ervaren. Ouderen en autochtone Nederlanders ervaren 
relatief weinig discriminatie, aldus dit onderzoek van het SCP (Andriessen et al. 2020). Maar vergelijkingen 
over wat het meest voorkomt, zijn lastig, want de discriminatiegronden zijn niet evenredig verdeeld over de 
bevolking: bijvoorbeeld discriminatie op grond van seksuele oriëntatie komt veel minder voor dan 
bijvoorbeeld discriminatie op grond van sekse, maar er is ook slechts een klein deel van de bevolking 
lesbisch, homo of bi. En nog kleinere groepen zijn niet meegenomen in het onderzoek van het SCP, maar 
ervaren zeker wel veel discriminatie zoals transgender personen (zie bijvoorbeeld Oosterhout & Alink, 2015) 
en joden (zie bijvoorbeeld de Wit & Fiere, 2021). 
 
Naast ervaringscijfers zijn er ook cijfers over discriminatie uit onderzoeken met praktijktesten. Dat betekent 
dat in de praktijk worden getest of mensen worden geweigerd op basis van bijvoorbeeld hun afkomst. Denk 
bijvoorbeeld aan een test waarbij eenzelfde cv wordt gestuurd naar werkgevers, maar met een andere naam 
(Movisie, 2022). Zo bleek uit zo’n praktijktest op de arbeidsmarkt dat de sollicitant met een Nederlands 
klinkende achternaam 60% meer kans had om door de selectie heen te komen dan een sollicitant met een 
Arabisch klinkende achternaam (Blommaert, Coenders, Van Tubergen, 2014). Ook op de woningmarkt zijn 
praktijktesten gedaan en bleek er sprake van discriminatie onder meer op grond van afkomst (Andriessen & 
Wittebrood, 2021). 
1.4 DISCRIMINATIE IN DE ZORG IN HET ALGEMEEN 
Een groot deel van het beleidsterrein van het ministerie van VWS is gericht op de zorg. In deze paragraaf 
beschrijven we daarom wat er in het algemeen bekend is over discriminatie in de zorg dat niet specifiek 
gebonden is aan een van de beleidsterreinen die in de andere hoofdstukken aan de orde komt. 
 
Het SCP publiceerde in 2020 cijfers over discriminatie die Nederlanders ervaren door instanties. Daaruit 
blijkt dat in 2018 80% van de Nederlanders een bezoek bracht aan een huisarts, ziekenhuis of andere 
zorginstelling (Andriessen, 2020). Van deze groep gaf 4% aan discriminatie te hebben ervaren door een 
instelling. Mensen met een beperking hebben, in vergelijking met mensen zonder beperking, minstens twee 
keer zo vaak het vermoeden dat ze worden gediscrimineerd bij contact met een zorgverlener. Vrouwen 
blijken relatief vaker te werken in de sector zorg en daardoor ook vaker te maken te hebben met 
discriminatie en negatieve opmerkingen vanuit patiënten, cliënten en externen. Daarnaast ervaart 14% van 
de Marokkaanse Nederlanders en 18% van de Turkse Nederlanders vermoedens van discriminatie wanneer 
zij een zorgvraag hebben. Onder Nederlanders zonder migratieachtergrond is dit 3% (Andriessen, 2020). 
 
 
Movisie  •  Discriminatie in de zorg en de sport: wat weten we (niet)? 11
