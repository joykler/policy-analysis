1 WAT IS DISCRIMINATIE EN HOE VAAK 
KOMT HET VOOR? 
In dit inleidende hoofdstuk beschrijven we wat discriminatie is en welke verschillende vormen er zijn. 
Ook beschrijven we wat er bekend is in het algemeen over de prevalentie van discriminatie. Hierbij 
gaan we in het bijzonder in op de zorg, het grootste beleidsterrein van het ministerie van VWS. In de 
hoofdstukken hierna gaan we dan in op de specifieke beleidsterreinen van het ministerie van VWS. 
1.1 WAT IS DISCRIMINATIE? 
De juridische definitie van discriminatie is de volgende: 
‘elke vorm van onderscheid, elke uitsluiting, beperking of voorkeur, die ten doel heeft of ten gevolge kan 
hebben dat de erkenning, het genot of de uitoefening op voet van gelijkheid van de rechten van de mens en 
de fundamentele vrijheden op politiek, economisch, sociaal of cultureel terrein of op andere terreinen van het 
2
maatschappelijk leven, wordt teniet gedaan of aangetast .’ 
 
Het Sociaal en Cultureel Planbureau formuleert het als volgt: 
‘discriminatie is het nadelig behandelen van personen omdat zij behoren, of gerekend worden, tot een 
bepaalde groepering’ (Andriessen, Nievers, Faulk & Dagevos, 2010). 
 
Essentieel is dat het bij discriminatie gaat om onderscheid maken op basis van een kenmerk dat niet 
relevant is in een bepaalde kwestie. Bijvoorbeeld: iemand weigeren voor een baan vanwege de afkomst van 
deze persoon. Afkomst is immers een factor die er niet toe doet. Wanneer iemand anders wordt behandeld, 
vanwege een kenmerk dat wél relevant is in de context, dan is er geen sprake van discriminatie. 
Bijvoorbeeld: wanneer iemand wordt geweigerd voor een baan wegens niet voldoen aan de competenties 
die nodig zijn om de baan goed te kunnen uitvoeren, dan is er geen sprake van discriminatie (Felten & 
Broekroelofs, 2022; Movisie, 2022). 
 
Discriminatie kan er verschillend uitzien (Andriessen et al. 2017): 
(a) Negatieve bejegening: denk aan onvriendelijke behandeling, naroepen of pesten. Dit wordt door burgers 
als het meest voorkomend genoemd. 
(b) Ongelijke behandeling: zoals geweigerd worden voor een discotheek of café of minder betaald krijgen 
voor hetzelfde werk. 
(c) Vernieling, bedreiging of geweld: denk aan mensen die op straat worden aangevallen of van wie 
eigendommen door anderen vernield of beklad worden. 
 
In dit rapport kijken we naar al deze verschillende vormen van discriminatie. 
 
De oorzaak van discriminatie ligt onder meer in vooroordelen (negatieve gevoelens) en stereotypen 
(kenmerken die worden toegeschreven aan mensen uit een bepaalde groep) (Gordijn & Wigboldus, 2013). 
Zowel vooroordelen als stereotypen kunnen impliciet zijn: ze zijn als het ware automatisch, enigszins 
 
2
 www.wetboek-online.nl/wet/Sr/90quater.html 
 
 
Movisie  •  Discriminatie in de zorg en de sport: wat weten we (niet)?
