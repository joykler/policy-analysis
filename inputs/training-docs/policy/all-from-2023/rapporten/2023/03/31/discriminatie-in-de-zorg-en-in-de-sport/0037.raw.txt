5 CLIËNTONDERSTEUNING 
In dit hoofdstuk staat de cliëntondersteuning centraal. We zullen eerst beschrijven wat dit is. 
Vervolgens beschrijven we wat we weten over discriminatie in de cliëntondersteuning in Nederland. 
5.1 Cliëntondersteuning in Nederland: een korte inleiding 
Sinds 2015 bestaat een wettelijk recht op gratis cliëntondersteuning. Artikel 1.1.1. van de Wmo 2015 
definieert cliëntondersteuning als: ‘Onafhankelijke ondersteuning met informatie, advies en algemene 
ondersteuning die bijdraagt aan het versterken van de zelfredzaamheid en participatie en het verkrijgen van 
een zo integraal mogelijke dienstverlening op het gebied van maatschappelijke ondersteuning, preventieve 
zorg, zorg, jeugdhulp, onderwijs, welzijn, wonen, werk en inkomen.’ (Bakker et al. 2017). 
Cliëntenondersteuning wordt verleend door beroepsmatige (formele) cliëntondersteuners (sociaal 
professionals op hbo-niveau) en vrijwillige (informele) cliëntondersteuners (ervaringsdeskundigen). 
De verantwoordelijkheid voor cliëntondersteuning ligt bij de gemeenten (voor de Wmo-indicatie in het sociaal 
domein) en bij de zorgkantoren (voor de Wet Langdurige zorg/Wlz-indicatie). Het RIVM heeft in 2021 een 
monitor gepubliceerd, dat bestaat uit cijfers uit onderzoeken en ervaringen uit interviews met onder andere 
cliëntondersteuners en cliënten (Hulshof et al. 2021). Uit de RIVM-monitor komt naar voren dat als mensen 
eenmaal een cliëntondersteuner aan hun zijde hebben, ze daarmee goed zijn geholpen. Het ontlast hen dat 
er iemand meekijkt en weet welke wetten en regels er gelden, zeker bij complexe zorgvragen. In een eerder 
onderzoek van de Nationale Ombudsman kwam een ander beeld naar voren: burgers die wel toegang 
krijgen, wijzen vaak op onvoldoende kennis bij de cliëntondersteuner (Tuzgöl-Broekhoven, Stam, Atalikyayi, 
2018). In beide onderzoeken komt naar voren dat veel mensen niet weten dat ze een cliëntondersteuner 
kunnen krijgen en hoe ze ermee in contact kunnen komen (Tuzgöl-Broekhoven, Stam, Atalikyayi, 2018; 
Hulshof et al. 2021). Vaak omdat de functie van cliëntenondersteuning formeel ontbreekt, het is officieel 
geen functie (Tuzgöl-Broekhoven, Stam, Atalikyayi, 2018). Er zijn dus mensen die voor cliëntondersteuning 
in aanmerking zouden komen (potentiële cliënten) en er gebruik van hadden willen maken, maar dat niet 
hebben gedaan, omdat het niet bestaat of ze niet weten dat er zoiets bestaat. In dit laatste geval wordt 50% 
van de potentiële cliënten niet geholpen (Hulshof et al. 2021). Een ander knelpunt is dat de rol van de 
cliëntondersteuner niet altijd precies duidelijk is en hoe die zich verhoudt tot andere partijen in de zorg. Ook 
komt de onafhankelijkheid van de cliëntondersteuner soms in het geding, bijvoorbeeld wanneer de 
cliëntondersteuner ook zelf kan besluiten of ondersteuning wordt toegekend, of bij een organisatie werkt die 
zelf zorg aanbiedt (Hulshof et al. 2021) of bij sommige gemeenten waar de ondersteuner lid is van het 
wijkteam en samen met de Wmo-consulent indicatie stelt (Tuzgöl-Broekhoven, Stam, Atalikyayi, 2018). 
 
In het Nationaal Actieplan Mensenrechten 2020 Toegankelijkheid van voorzieningen erkent de Rijksoverheid 
het vraagstuk van toegankelijkheid van de zorg en onderstreept daarbij de rol die de cliëntondersteuner kan 
spelen om barrières te slechten. Er is besloten in 2018 tot een landelijke aanpak om een impuls te geven 
aan cliëntenondersteuning in het sociaal domein (Wmo) en de Wet Langdurige zorg (Wlz) (Ministerie van 
BZK, december 2019). Een groot aantal lokale overheden zijn betrokken bij dit meerjarig traject van 
koplopergemeenten, 113 deelnemende gemeenten in 2021. Hoofdvragen luiden: ‘Hoe kan ik onafhankelijke 
cliëntondersteuning goed inrichten voor mijn inwoners en hoe zorg ik voor meer bekendheid?’ Het 
Koploperproject Cliëntondersteuning is een initiatief van de VNG, Ieder(in) en de Koepel Adviesraden 
 
 
Movisie  •  Discriminatie in de zorg en de sport: wat weten we (niet)?
