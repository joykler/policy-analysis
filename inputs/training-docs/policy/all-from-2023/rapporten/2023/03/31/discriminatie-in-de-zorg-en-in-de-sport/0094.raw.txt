Discriminatiegrond: Handicap of chronische ziekte 
Terrein: Goederen en diensten – Overige 
 
Situatie 
Een vrouw is rolstoelgebruiker en was lid bij één van de sportscholen van Basic Fit Nederland B.V. Tijdens 
haar lidmaatschap verplaatste Basic Fit de apparaten waar de vrouw haar oefeningen op deed van de 
benedenverdieping naar de eerste verdieping. De vrouw kon vanwege haar rolstoel niet met de trap naar 
boven en de sportschool had geen lift. Op verzoek van de vrouw verplaatste het personeel het rek en de 
lichtere gewichten één keer naar beneden. De volgende keer werd dit geweigerd. Het personeel van Basic 
Fit raadde de vrouw aan om bij andere locaties te gaan kijken of die wel toegankelijk voor haar waren. De 
vrouw diende vervolgens een klacht in bij Basic Fit en vroeg of het rek en de lichtere gewichten weer 
beneden konden worden neergezet. Basic Fit weigerde dit. Hierdoor kan de vrouw niet meer zelfstandig 
sporten bij Basic Fit. Zij beëindigde daarom haar lidmaatschap. 
Volgens de vrouw discrimineert Basic Fit Nederland B.V. haar op grond van handicap of chronische ziekte 
door geen doeltreffende aanpassingen voor haar te verrichten. Basic Fit heeft geen verweer gevoerd. 
 
Beoordeling 
Een sportschool is verplicht om doeltreffende aanpassingen te verrichten voor sporters met een handicap of 
chronische ziekte, tenzij deze onevenredig belastend zijn. Deze verplichting betekent ook dat een 
sportschool verplicht is om te onderzoeken of er een oplossing mogelijk is om personen met een beperking 
in staat te stellen mee te doen dan wel van haar diensten gebruik te maken. Sportscholen, zoals Basic Fit, 
moeten zorgdragen om te komen tot een inclusieve samenleving, zodat mensen met een beperking zo 
volwaardig mogelijk kunnen deelnemen aan het maatschappelijk verkeer. Voor de vrouw houdt dat in dat zij 
net als andere leden van de sportschool, gebruik kan maken van de aanwezige apparaten. Haar verzoek om 
een doeltreffende aanpassing sluit daarbij aan. 
Hoewel daartoe uitdrukkelijk uitgenodigd heeft Basic Fit Nederland B.V. niet gereageerd op het 
verzoekschrift. Als de verwerende partij niet reageert op het verzoekschrift, wordt hetgeen de verzoekende 
partij inbrengt door het College aangemerkt als vaststaande feiten. Zonder verweer komt dus vast te staan 
dat de sportschool na verplaatsing van de apparaten, niet meer toegankelijk was voor de vrouw. Verder 
staat vast dat de vrouw heeft verzocht om een doeltreffende aanpassing en dat Basic Fit zonder nader 
onderzoek of overleg heeft geweigerd deze of een andere doeltreffende aanpassing te verrichten. Niet is 
gebleken dat het verrichten van deze aanpassing voor Basic Fit onevenredig belastend is. 
Basic Fit heeft de vrouw verwezen naar andere locaties die eventueel wel toegankelijk voor haar zouden 
zijn. Nu zij niet heeft onderzocht of dit daadwerkelijk het geval was en de vrouw gemotiveerd heeft gesteld 
dat deze sportscholen niet toegankelijk zijn, oordeelt het College dat dit geen alternatieve doeltreffende 
aanpassing is. 
Het College oordeelt dat Basic Fit verboden onderscheid op grond van handicap of chronische ziekte heeft 
gemaakt door de weigeren een doeltreffende aanpassing te verrichten en op die manier de sportschool voor 
haar weer toegankelijk te maken. 
 
Oordeel 
Basic Fit Nederland B.V. heeft jegens de vrouw verboden onderscheid op grond van handicap of chronische 
ziekte gemaakt. 
 
 
 
Movisie  •  Discriminatie in de zorg en de sport: wat weten we (niet)?
