herkend. En ook drukte, het gebrek aan eigenaarschap van de oplossing en gêne bij een zorgverlener als 
die wordt beschuldigd van discriminatie, leiden ertoe dat discriminatie niet altijd wordt besproken (Kolste & 
Venderbos, 2022). Pharos (2022) heeft tevens een literatuuronderzoek gedaan (Loenen et al. 2022) en 
constateert op basis daarvan en het kwalitatieve onderzoek (Kolste & Venderbos, 2022) in een artikel op de 
eigen site dat patiënten en cliënten met een migratieachtergrond niet altijd dezelfde behandeling krijgen als 
patiënten zonder migratieachtergrond. In hoeverre dit specifiek ook speelt binnen de thuiszorg wordt dus niet 
helemaal duidelijk, maar er wordt geen melding van gemaakt dat het probleem anders zou spelen in de 
thuiszorg dan bij andere type zorg. 
Er zijn tot slot veel oordelen van het College voor de Rechten van de Mens gevonden over discriminatie in 
de thuiszorg: zowel zaken die gaan over discriminatie van medewerkers als zaken die gaan over 
discriminatie door cliënten. Drie voorbeelden hiervan zijn opgenomen in de bijlage. Het gaat om een zaak 
waarin een medewerker ontslagen werd vanwege haar zwangerschap uit 2012 (casus 1), een zaak waarin 
een vrouwelijke medewerker minder betaald kreeg dan een mannelijke medewerker uit 2021(b) (casus 2) en 
een zaak waarin een medewerker niet werd beschermd tegen discriminatie door een cliënt uit 2022 (c) 
(casus 3). Ook is er bijvoorbeeld een zaak uit 2012 waarin een verpleegkundige niet wordt aangenomen bij 
de thuiszorg omdat hij een man is met een donkere huidskleur (casus 4). Uit de verschillende casussen kan 
worden afgeleid dat discriminatie in de thuiszorg op verschillende manieren (zowel vanuit de cliënt naar de 
medewerker als vanuit de instelling naar de medewerker) en op verschillende gronden voorkomt. 
 
Omgang met discriminatie 
Er zijn geen landelijke onderzoeken gevonden. Wel is er het lokale onderzoek van Radar. In dit onderzoek 
door Radar in de Rotterdamse ouderenzorg is er specifiek gekeken naar hoe de medewerkers en de 
zorginstellingen omgaan met discriminatie. Een van de belangrijkste conclusies is dat zorgmedewerkers die 
worden gediscrimineerd in zowel de thuiszorg als verpleeghuizen worstelen met dillema’s als ‘Zorg ik goed 
voor de cliënt of zorg ik goed voor mezelf?’ Het gaat om verschillende vormen van discriminatie: zowel op 
basis van afkomst (treft met name medewerkers van kleur en/of met migratieachtergrond), op basis van 
gender (treft vooral mannen) en op basis van seksuele oriëntatie (treft vooral homo- en biseksuele 
zorgverleners). Zorgverleners willen goede zorg verlenen aan de ouderen en voelen zich dermate 
verantwoordelijk, dat ze hun eigen welzijn naar de achtergrond schuiven, zo blijkt uit het onderzoek (Van der 
Tuin & Fiere, 2022). Medewerkers ervaren het als extra pijnlijk om te worden gediscrimineerd door iemand 
die jij probeert te helpen. Vaak speelt bij deze ouderen een cognitieve stoornis, zoals dementie, een rol en 
laten veel zorgverleners de discriminatie om die reden over zich heen komen, zo blijkt uit het onderzoek. 
Medewerkers zien het vaak als een teken van professionaliteit om desondanks zo goed mogelijk hulp te 
verlenen aan de discriminerende cliënt (Van der Tuin & Fiere, 2022). 
Als het gaat om het beleid van de Rotterdamse zorginstellingen en discriminatie door cliënten, observeert 
Radar dat zij allen een meldsysteem hebben voor grensoverschrijdend gedrag door cliënten, zoals 
discriminatie. Ook zijn er protocollen aanwezig over hoe om te gaan met dit soort gedrag, maar in de praktijk 
wordt discriminatie door cliënten niet veel gemeld. Als een officiële melding wordt gemaakt, dan gaat het om 
de meest ernstige gevallen (Van der Tuin & Fiere, 2022). Tevens worden discriminerende verzoeken van 
cliënten tijdens een intakegesprek niet langer getolereerd door de Rotterdamse zorginstellingen. 
Uitzondering is als er een traumatische ervaring aan het verzoek ten grondslag ligt (waardoor de cliënt 
bijvoorbeeld geen mannelijke hulpverlener wil). Verschillende leidinggevenden geven aan dat als een cliënt 
onomstotelijk en herhaaldelijk discrimineert, zij de zorgverleningsovereenkomst willen ontbinden (Van der 
Tuin & Fiere, 2022). 
 
 
 
Movisie  •  Discriminatie in de zorg en de sport: wat weten we (niet)?
