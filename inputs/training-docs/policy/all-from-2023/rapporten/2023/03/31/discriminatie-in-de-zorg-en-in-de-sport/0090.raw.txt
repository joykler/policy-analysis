Casus 1 Maatschappelijke opvang 
Stichting Moveoo discrimineert een vrouw niet door haar af te raden op een vacature te solliciteren vanwege 
haar handicap. 
 
Van https://oordelen.mensenrechten.nl/oordeel/2011-204 
 
Oordeelnummer 2011-204 
Datum: 20-12-2011 
Trefwoord: Sollicitatie Handicap of chronische ziekte Werving & selectie 
Discriminatiegrond: Handicap of chronische ziekte 
Terrein: Arbeid – Overige Arbeid – Werving en Selectie 
 
De situatie 
Een vrouw heeft een chronische ziekte waardoor zij in een rolstoel zit en beperkt mobiel is. Zij loopt ruim een 
half jaar stage bij een daklozenopvang van Stichting Moveoo als groepswerker. Zij functioneert goed. Vlak 
voor het einde van haar stage, komt er een vacature voor groepswerker als flexpooler vrij. De vrouw vraagt 
aan haar stagebegeleidster of het zin heeft om daarop te solliciteren. De stagebegeleider overlegt dit met de 
directeur van de stichting en na een paar dagen krijgt de vrouw te horen dat vanwege de veiligheidsrisico’s 
die haar handicap met zich mee brengen, zij het de vrouw afraden te solliciteren. 
 
Oordeel 
Stichting Moveoo discrimineert de vrouw niet op grond van handicap of chronische ziekte door haar af te 
raden te solliciteren voor de functie groepswerker. 
 
Toelichting 
Op grond van de wet hoeft een werkgever een persoon die een handicap of chronische ziekte heeft niet in 
dienst te nemen wanneer er vanwege de beperkingen die voortvloeien uit zijn of haar handicap of 
chronische ziekte veiligheidsrisico’s spelen voor de persoon zelf of voor diens directe omgeving. In dit geval 
heeft de directeur naar voren gebracht dat de verminderde mobiliteit van de vrouw in combinatie met het feit 
dat de kans groot is dat de vrouw alleen voor een groep komt te staan en de bouwkundige ongemakken van 
het gebouw voor iemand in een rolstoel, zodanige risico’s met zich meebrengt dat het niet verantwoord zou 
zijn haar in dienst te nemen. De vrouw zou bijvoorbeeld in geval van brand de cliënten niet snel genoeg 
kunnen waarschuwen en in veiligheid kunnen brengen. Daarnaast kan zij zichzelf niet snel genoeg in 
veiligheid brengen wanneer cliënten agressief worden, hetgeen een reëel risico is omdat de cliënten veelal 
een psychiatrische achtergrond hebben. Stichting Moveoo heeft aangevoerd dat zij het geld niet heeft en het 
technisch onmogelijk is het gebouw rolstoel vriendelijk aan te passen. Ook kan zij niet garanderen dat de 
vrouw nooit alleen op een groep komt te staan. Als flexpooler zal ze namelijk regelmatig alleen in het 
gebouw aanwezig zijn. Om deze redenen acht de Commissie het aannemelijk dat het risico voor Stichting 
Moveoo te groot is om de vrouw in dienst te nemen en maakt zij geen onderscheid op grond van handicap of 
chronische ziekte. 
 
 
 
Movisie  •  Discriminatie in de zorg en de sport: wat weten we (niet)? 90
