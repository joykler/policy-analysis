Conclusie 1: Er is weinig onderzoek als het gaat om discriminatie in de zorg 
In geen enkel beleidsterrein binnen de zorg (curatieve zorg, langdurige zorg, maatschappelijke 
ondersteuning en cliëntondersteuning) is al een helder zicht op het probleem. In de ouderenzorg is iets meer 
zicht op het probleem dan in de gehandicaptenzorg en de geestelijke gezondheidzorg. Zo is bekend dat 
lhbti+ ouderen en ouderen met een migratieachtergrond aangeven discriminatie te ervaren en de zorg als 
niet inclusief te ervaren. In de curatieve zorg is er meer bekend in de tweedelijnszorg dan in de 
eerstelijnszorg, maar bij allebei gaat dit met name om discriminatie op grond van afkomst. Als het gaat om 
de maatschappelijke ondersteuning is er nog het meeste onderzoek, maar die gaat met name over sociaal 
werk, er is geen enkel onderzoek gevonden over discriminatie in het beschermd wonen en de vrouwen-
opvang. Als het gaat om de dak- en thuislozenopvang zijn er enkel onderzoeken die gaan over discriminatie 
op grond van seksuele voorkeur en genderidentiteit en deze spitsen zich meer toe op inclusie (hoe sluiten 
professionals aan bij lhbti-cliënten?) dan op discriminatie. 
 
Conclusie 2: Weinig zicht op prevalentie 
Het onderzoek wat er is en dat gaat over zorg (curatieve zorg, langdurige zorg, maatschappelijke 
ondersteuning en cliëntondersteuning), is veelal kwalitatief van aard. Dat betekent dat er weinig concrete 
cijfers zijn. Dat geldt in het bijzonder voor de discriminatie die patiënten en cliënten ervaren. Er is geen goed 
zicht op hoe vaak dit voorkomt, op welke grond en in welke domein binnen de zorg. Enige uitzondering 
hierop is onderzoek naar de ervaringen van lhbti+ ouderen in de ouderenzorg; hiervan zijn prevalentiecijfers 
van, maar ook over andere vormen van discriminatie en andere sectoren zijn geen prevalentiecijfers. 
Onderzoek naar de prevalentie van de discriminatie die wordt ervaren door cliënten en patiënten in de brede 
zorg sector (curatieve zorg, langdurige zorg, maatschappelijke ondersteuning en cliëntondersteuning)is dus 
aan te raden. In het bijzonder in de thuiszorg, geestelijke gezondheidszorg, gehandicaptenzorg, 
eerstelijnszorg, tweedelijnszorg, sociaal werk, dak- en thuislozenopvang, beschermd wonen en 
vrouwenopvang. Als het gaat om concrete cijfers hebben de meeste cijfers betrekking op discriminatie die 
professionals ervaren; dit wordt in onderzoeken zoals die Ipsos periodiek bevraagt. Echter uit de cijfers komt 
niet naar voren om welke discriminatiegrond het gaat. Ook worden meerdere domeinen (zoals thuiszorg en 
ouderenzorg) bij elkaar opgeteld. 
 
Conclusie 3: Discriminatie wordt vaak niet bij de naam genoemd 
In het onderzoek valt op dat discriminatie en racisme vaak niet bij de naam worden genoemd, maar 
informatie over de prevalentie en aard van discriminatie onder termen als ‘inclusie’ en ‘positieve cultuur’ 
worden genoemd. De kennis over discriminatie is daardoor versnipperd en niet altijd even goed vindbaar. 
Dat is een probleem omdat de versnippering van kennis over discriminatie een goede bestrijding van 
discriminatie in de weg staat. Ook binnen de zorgdomeinen zien we dat discriminatie niet altijd bij de naam 
wordt genoemd. Er wordt eerder gesproken over bijvoorbeeld ongewenst gedrag. 
 
Conclusie 4: Sport het meest onderzocht 
Het beleidsterrein waar het meest onderzoek op is gedaan die we hebben bekeken is sport, waar echter wel 
bijzonder weinig onderzoek is over discriminatie in de sport op grond van beperking. Het bestaande 
onderzoek richt zich met name op discriminatie op grond van afkomst (waarbij soms overlap met religie) en 
vooral op grond van seksuele voorkeur. Een goed in beeld gebracht probleem is het gebrek aan acceptatie 
van homo- en biseksualiteit in het mannenvoetbal, al is nog niet helemaal duidelijk hoe de onderliggende 
problematiek in elkaar zit. Er is al beleid om deze discriminatie op deze gronden tegen te gaan, maar de 
vraag is of dit voldoende (effectief) is. 
 
 
Movisie  •  Discriminatie in de zorg en de sport: wat weten we (niet)? 53
