6 SPORT 
De sport staat centraal in dit hoofdstuk. We zullen eerst een korte schets maken van wat we verstaan 
onder sport en welke vormen er zijn. Vervolgens beschrijven we wat we weten over discriminatie in 
de sport in Nederland. Daarna beschrijven we wat er bekend is uit omringende landen en stellen we 
vast wat de hiaten zijn in kennis in Nederland over discriminatie in de sport. 
6.1 Sport in Nederland: een korte inleiding 
In Nederland bestaan 26.000 sportverenigingen en ruim 6.000 sport- en beweegondernemers (Sport 
verenigt Nederland, 2018). En 9,6 miljoen Nederlanders sporten minstens wekelijks (Sport verenigt 
Nederland, 2018). Sport in Nederland omvat sportclubs voor volwassenen en kinderen. Sporten vindt plaats 
op verschillende plekken zoals sportvelden, sporthallen, zwembaden, tennisbanen en clubhuizen, maar ook 
in parken en in de natuur. In Nederland zijn de gemeenten verantwoordelijk voor de aanleg en het 
onderhoud van routes en plekken om buiten te bewegen zoals fiets- en wandelpaden of speel- en 
sportveldjes (Rijksoverheid, 2022). Daarnaast subsidiëren gemeenten ook vaak amateur sportverenigingen 
(Alles over sport, 2020). Veel vrijwilligers zijn actief om sporten mogelijk te maken, bijvoorbeeld in het 
bestuur, als trainers, coaches en scheidsrechters. Daarnaast zijn er ook betaalde banen in de sport: in 2019 
waren er 150.000 personen werkzaam in de sport (CBS, 2021b). 
 
Naast deze amateursport verstaan we onder sport ook topsport en sportevenementen. In Nederland kent de 
topsport verschillende organisatiestructuren, afhankelijk van het type sport, zo wordt duidelijk uit een rapport 
van het Mulier Instituut (Poel & van der Pulles, 2020). Er zijn sportbonden die talentvolle sporters selecteren 
voor regionaal en nationaal aangestuurde topsportprogramma’s, en daarnaast vindt bij een (beperkt) aantal 
sporten de topsport vooral binnen commerciële organisaties plaats. Denk aan onder meer het betaald 
voetbal, de wieler- en de schaatsploegen. Bij deze commerciële topsportorganisaties hebben topsporters 
een contract bij een club of een team, waardoor zij als werknemer een salaris krijgen (Poel & van der Pulles, 
2020). 
 
Hieronder maken we een onderscheid tussen ten eerste amateursport/breedtesport en ten tweede topsport 
en sportevenementen. 
6.2 Discriminatie in de sport in Nederland 
6.2.1 Amateursport 
Prevalentie 
Het SCP heeft onderzoek gedaan naar de ervaren discriminatie in Nederland (Andriessen et al., 2020). 
Volgens dit onderzoek ervaart 1% van de totale bevolking in Nederland die in de afgelopen twaalf maanden 
in de vrije tijd heeft gesport, discriminatie. Dit uitte zich in uitgescholden of nageroepen zijn. Andere vormen 
van discriminatie, zoals uitsluiting van deelname, zijn in dit onderzoek niet uitgevraagd. Groepen die meer 
dan anderen discriminatie bij het sporten ervaren zijn mannen, mensen met een beperking en mensen met 
een Turkse, Marokkaanse, Surinaamse of Antilliaanse migratieachtergrond (Andriessen et al., 2020). 
 
 
Movisie  •  Discriminatie in de zorg en de sport: wat weten we (niet)? 42
