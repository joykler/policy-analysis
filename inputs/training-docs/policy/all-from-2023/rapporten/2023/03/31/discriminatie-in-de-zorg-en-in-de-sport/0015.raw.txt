2 LANGDURIGE ZORG 
In dit hoofdstuk beschrijven we wat er bekend is over discriminatie in de langdurige zorg. We 
beginnen met een korte inleiding over hoe de langdurige zorg in Nederland is georganiseerd. 
Vervolgens beschrijven we wat er bekend is over discriminatie in de langdurige zorg in Nederland. 
We maken vervolgens een korte vergelijking met omringende landen: wat is hier bekend over 
discriminatie? Tot slot benoemen we de hiaten: wat weten we nog niet over discriminatie in de 
langdurige zorg in Nederland? 
2.1 Langdurige zorg in Nederland: een korte inleiding 
De Wet Langdurige zorg (Wlz) is van kracht sinds 1 januari 2015 en maakt het mogelijk om langdurige en 
intensieve zorg te organiseren voor mensen die via permanent toezicht of 24 uur per dag zijn aangewezen 
op zorg en/of toezicht. Het gaat vooral om kwetsbare ouderen, mensen met vergevorderde dementie, een 
ernstige beperking of met een langdurige psychische aandoening (Zorginstituutnederland.nl; 
Rijksoverheid.nl). In de Wlz is opgenomen welke zorg allemaal mogelijk is, waaronder verblijf in een 
zorginstelling, persoonlijke verzorging en verpleging, medische zorg, dagbesteding, vervoer naar de plek 
waar dagbesteding of dagbehandeling wordt aangeboden en hulpmiddelen. Het is ook mogelijk om zorg 
vanuit de Wlz thuis te ontvangen. Het Centrum Indicatiestelling Zorg (CIZ) is verantwoordelijk voor het 
beoordelen of iemand zorg kan krijgen vanuit de Wlz en verstrekt indicaties aan mensen die aanspraak 
kunnen maken op de Wlz. Het organiseren van de zorg, thuis of binnen een instelling, wordt gedaan door 
een zorgkantoor (Rijksoverheid.nl). 
2.2 Discriminatie in de langdurige zorg in Nederland 
Prevalentie langdurige zorg 
Ipsos deed in 2021 onderzoek naar agressie en ongewenst gedrag in verschillende branches en verzamelde 
onder andere informatie over ervaren discriminatie in de langdurige zorg in de afgelopen twaalf maanden. 
De discriminatiegronden zijn bij dit onderzoek niet gespecificeerd. Uit hun onderzoek blijkt dat 30% van de 
zorgmedewerkers in de Geestelijke gezondheidszorg discriminatie ervaarde van patiënten of cliënten. Dit 
was significant hoger dan in de totale sector van zorg en welzijn waar het percentage 19% is. 14% van de 
zorgverleners ervaarde discriminatie van familie, vrienden of bezoekers van patiënten/cliënten of 
omstanders. Daarnaast ervaarde 7% discriminatie van collega's of leidinggevenden. Van de professionals 
die werkzaam zijn in de gehandicaptenzorg gaf 20% aan weleens discriminatie te hebben ervaren door 
patiënten of cliënten. Ook gaf 8% aan discriminatie te hebben ervaren door familie, vrienden of bezoekers 
van patiënten of cliënten. 5% gaf aan discriminatie te hebben ervaren door collega's of leidinggevenden. 
Verpleging, verzorging en thuiszorg zijn door Ipsos samengenomen. Binnen deze instellingen gaf 18% van 
de zorgprofessionals aan discriminatie te hebben ervaren door patiënten of cliënten. Discriminatie door 
familie, vrienden of bezoekers van patiënten/cliënten was 10%. Ten slotte gaf 5% aan discriminatie te 
hebben ervaren door collega's of leidinggevenden. 
 
 
 
Movisie  •  Discriminatie in de zorg en de sport: wat weten we (niet)? 15
