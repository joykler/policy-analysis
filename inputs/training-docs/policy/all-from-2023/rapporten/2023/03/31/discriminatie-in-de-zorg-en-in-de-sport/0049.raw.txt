6.3 Discriminatie in de sport in omringende landen 
Er is veel onderzoek gedaan naar discriminatie in de sport in omringende landen. Hieronder wordt alleen 
een selectie weergegeven van onderzoeken die relevant zijn om de Nederlandse context te verhelderen en 
kennishiaten in Nederland zichtbaar maken. 
 
In Duitsland is er een kwantitatieve survey gedaan onder 858 lhbti+ sporters (Hartmann-Twes et al., 2022). 
Het onderzoek laat zien dat meer homoseksuele dan lesbische sporters discriminerende ervaringen in de 
sport hebben. In het jaar voorafgaand aan het onderzoek was bijna de helft van de lhbti+ sporters getuige 
geweest van het gebruik van homo- en transnegatief taalgebruik in hun sportactiviteiten en 13% 
rapporteerde persoonlijke negatieve ervaringen. Bovendien voelde een vijfde van alle respondenten zich 
buitengesloten of afgehouden van sportbeoefening (Hartmann-Twes et al., 2022). Deze cijfers zijn dus hoger 
dan de Nederlandse cijfers. 
 
Ook internationaal richt onderzoek zich op de ervaringen van lhbti+ sporters. In een recente systematische 
review (Rollè et al., 2022) van de internationale literatuur hebben de onderzoekers 38 artikelen verzameld 
waarbij ongeveer de helft van de studies uit Europa komen. Uit sommige studies wordt directe, open 
discriminatie van lhbti+ sporters duidelijk en rapporteren sporters ook deze ervaringen. De onderzoekers 
stellen daarnaast vast dat alhoewel in de helft van de onderzoeken positieve houdingen tegenover 
homoseksualiteit vastgesteld kunnen worden, er vastgehouden wordt aan traditionele betekenissen over 
mannelijkheid en verhullend discriminerende uitingen blijven bestaan (Rollè et al., 2022). Daarmee past 
deze internationale studie in het geschetste beeld in Nederland. Aan de ene kant kunnen we vaststellen dat 
de wereld van sport zich steeds meer uitspreekt voor de inclusie van lhbti+ atleten, maar aan de andere kant 
blijven impliciete vooroordelen, negatieve assumpties en stereotypen bestaan. 
 
In deze lijn argumenteren ook Nobis en Lazaridou (2022). Zij onderzoeken racisme in het profvoetbal in 
Duitsland en hebben hiervoor naar 36 teams in de mannelijke eerste en tweede Bundesliga in het seizoen 
2020/2021 gekeken. Hier identificeren zij ‘racist stacking’: een fenomeen in teamsporten waarbij zwarte 
spelers onder gepresenteerd zijn in tactische posities en leiderschapsposities terwijl zij over gepresenteerd 
zijn in decentraliseerde posities die veel lichaamsinzet vragen. Inderdaad was het ook bij de teams in de 
Bundesliga het geval dat het waarschijnlijker was dat witte spelers op een positie speelden die geassocieerd 
wordt met leiderschap, overzicht, verantwoordelijkheid, intelligentie en organisatie. De zwarte spelers 
hadden een grotere kans in posities te spelen die geassocieerd worden met agressiviteit, snelheid en 
instinct. Professioneel voetbal, zo concluderen de auteurs, maakt dus racistische toeschrijvingen (Nobis & 
Lazaridou, 2022). De niet meteen herkenbare manier hoe dit proces hier wordt toegepast en ingezet, sluit 
aan bij ook in Nederland vastgestelde impliciete manier hoe stereotypering plaatsvindt zoals bijvoorbeeld in 
het eerder aangehaalde onderzoek door Van Sterkenburg (2020) beschreven. 
 
Het onderzoek door Van Sterkenburg (2020) is een van de weinige Nederlandse onderzoeken die zich 
expliciet richten op racisme en discriminatie bij de professionele trainers. Internationaal is hier al iets meer 
onderzoek over met de bundel door Bradbury, Lusted en Van Sterkenburg (2020). Hierin staan naast 
internationaal vergelijkende studies ook onderzoeken over de situatie in Engeland en België. 
 
Er is geen onderzoek gevonden dat zich richt op discriminatie bij sportfans in Nederland. Voor Engeland is 
dat er wel. Cashmore en Cleland (2012) hebben een online uitvraag hierover gedaan bij 3.500 voetbalfans. 
Zij stellen vast dat onder fans homofobie duidelijk afneemt. 93% van fans in alle leeftijdscategorieën zegt dat 
 
 
Movisie  •  Discriminatie in de zorg en de sport: wat weten we (niet)? 49
