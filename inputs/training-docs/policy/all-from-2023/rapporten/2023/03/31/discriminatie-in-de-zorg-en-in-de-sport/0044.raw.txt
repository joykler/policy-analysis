een eigen online meldpunt van discriminatie ingericht. Hier kwamen tussen april 2019 en november 2020 93 
discriminatiemeldingen binnen (Kramer, 2020). Deze meldingen betreffen homodiscriminatie, antisemitisme 
en racisme. In 2021 waren het 52 meldingen waarvan 47 betrekking hadden op amateurvoetbal (RTL 
nieuws, 2022). 25 van deze meldingen zijn tuchtrechtelijk in behandeling genomen (RTL nieuws, 2022). 
 
Sporten gebeurt niet alleen bij verenigingen, maar ook bij commerciële instellingen, zoals fitnessscholen. Er 
is geen specifiek onderzoek gevonden dat zicht geeft op de prevalentie van discriminatie in die sector. Wel is 
duidelijk dat dit voorkomt; zie bijvoorbeeld de casus over een vrouw die met hoofddoek werd geweigerd bij 
een sportschool (casus 1) en een casus genoemd in een rapport voor de provincie Utrecht (Butter & Omlo, 
2022). Onduidelijk is ook in hoeverre er discriminatie speelt in ongeorganiseerde vormen van 
sportbeoefening. 
 
Sporters kunnen ook getuige worden van discriminatie in de sport zonder zelf het doelwit van discriminatie te 
zijn. Volgens het SCP-rapport Sport en cultuur (2016) zei in 2014 12% van de bevolking die minstens 
maandelijks sport en/of maandelijks of vaker sportwedstrijden bezoekt dat ze discriminatie in de sport heeft 
gezien of meegemaakt. Mannen en 12-19-jarigen zien en ervaren vaker vormen van lichamelijk en verbaal 
geweld en discriminatie dan anderen. Tiessen-Raaphorst en Breedveld (2007) beschrijven dat 20% van de 
sporters in de afgelopen drie jaar negatieve opmerkingen over andere culturen of religies tijdens het sporten 
heeft gehoord, 17% vrouwonvriendelijke ‘grappen’ en 14% negatieve opmerkingen of ‘grappen’ over 
homoseksualiteit. Hierbij valt op dat de percentages onder mannen twee keer zo hoog liggen als onder 
vrouwen en onder teamsporters duidelijk vaker voorkomen dan onder solosporters. Daarnaast valt op dat 
seksuele intimidatie volgens dit onderzoek maar sporadisch voorkomt (Tiessen-Raaphorst & Breedveld, 
2007) of blijkbaar alleen in uitzonderlijke gevallen door getuigen wordt waargenomen. Het recentere 
factsheet LHBT in de breedtesport door het Mulier Instituut (2018) beschrijft dat 18% van de mannelijke 
teamsporters aangeeft dat er in hun sportgroep regelmatig negatieve opmerkingen worden gemaakt over 
homoseksualiteit. 
 
Aard van de discriminatie 
Sport staat bekend om mensen met elkaar te verbinden en mensen over scheidslijnen in de samenleving 
heen bij elkaar te kunnen brengen. Zo vindt ook een meerderheid van de bevraagde mensen met een 
Turkse, Marokkaanse, Surinaamse of Antilliaanse achtergrond dat sport bijdraagt aan een positieve 
beeldvorming over mensen met een migratieachtergrond en dat in de sport minder discriminatie plaatsvindt 
dan elders in de samenleving (Elling & Cremers, 2021). Maar bijna alle (9 op de 10) bevraagde 
Nederlanders met een Turkse, Marokkaanse, Surinaamse of Antilliaanse achtergrond vindt aandacht voor 
het tegenaan van racisme in de sport belangrijk. De hoge prevalentiecijfers van racisme in de sport kunnen 
deze houding waarschijnlijk verklaren. 
 
Ook worden met het trefwoord ‘sport’ 180 casussen over discriminatie gevonden in de databank met 
oordelen van het College voor de Rechten van de Mens. Een aantal van deze casussen zijn ter illustratie in 
de bijlage opgenomen. Hierbij staan ook twee zaken die betrekking hebben op racisme/geloofsovertuiging 
als discriminatiegrond. Zo is er een zaak uit 2022(d) waarbij een vrouw onrechtmatig geen hoofddoek mocht 
dragen tijdens het sporten in een sportschool (casus 1 in de bijlage) en een casus uit 2019 waarin 
geoordeeld werd dat een vereniging discrimineert bij de toelating van haar leden omdat de vereniging een 
maximumpercentage voor leden met een migratieachtergrond hanteerde (casus 5 in de bijlage). 
 
 
 
Movisie  •  Discriminatie in de zorg en de sport: wat weten we (niet)? 44
