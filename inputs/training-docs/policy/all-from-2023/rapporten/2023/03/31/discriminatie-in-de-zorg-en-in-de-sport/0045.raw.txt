Hier valt op dat in veel casussen van het College voor de Rechten van de Mens beperking de mogelijke 
discriminatiegrond is terwijl weinig bekend is over de prevalentie en precieze aard van discriminatie ten 
aanzien van deze discriminatiegrond. Na geslacht (47 oordelen) en ras (44 oordelen) staat handicap of 
chronische ziekte met 35 oordelen op plaats drie. Zo is er een casus (College voor de Rechten van de Mens, 
2022e) over de discriminatie van een persoon met een lichamelijke beperking voor wie de gewichten in de 
sportschool niet meer toegankelijk waren (casus 2 in de bijlage) en een casus uit 2017 over een speler die 
door zijn beperking niet werd toegelaten op het jeugdkamp van de sportvereniging (casus 6). Daarnaast is er 
een zaak uit 2020(b) rondom de toegankelijk van de Vierdaagse voor sporters met een visuele beperking 
(casus 4;) en een zaak uit 2022 van een sporter met een psychische kwetsbaarheid die onder andere 
omstandigheden wil sporten (casus 3; College voor de Rechten van de Mens, 2022f). Zoals uit deze 
casussen naar voren komt, is het verplicht om doeltreffende aanpassingen te verrichten voor sporters met 
een handicap of chronische ziekte, tenzij deze onevenredig belastend zijn. Doeltreffende aanpassing is 
bijvoorbeeld zoals in casus 2 het rek en de lichtere gewichten naar de benedenverdieping verplaatsen. 
Daarnaast is er een onderzoek van het Nivel over de sportdeelname van mensen met een licht 
verstandelijke beperking (Haarmann, Voss & Boeije, 2019). Hieruit wordt duidelijk dat mensen met een LVB 
een laagdrempelig aanbod nodig hebben om te kunnen sporten met begeleiding bij het sporten en op weg 
daarnaartoe, maar dat is niet overal mogelijk. Ook een lange reistijd is een probleem voor deze doelgroep. 
Daarnaast weten zij en hun familieleden vaak niet waar ze goede informatie kunnen vinden over het 
sportaanbod en vergoedingen voor sport en vervoer (Haarmann et al., 2019). Mensen met een beperking 
lijken algemeen meer belemmeringen te ervaren om te sporten dan mensen zonder een beperking zoals 
sportmogelijkheden dicht bij huis of passend vervoer, gebrek aan deskundige begeleiding en de angst niet 
mee te kunnen komen (Van den Dool, R., Van Lindert, C., Van den Berg, S. van den & Wendel-Vos, G.C.W. 
2022; Van Lindert, C., & De Jonge, M. 2020; Gutter, K. & Van Lindert, C. 2020; Van Lindert, C. & De Jonge, 
M. 2022). Waarschijnlijk is er weinig onderzoek naar discriminatie van mensen met een beperking in de 
sport, omdat problemen in de deelname of de geringe deelname van mensen met een beperking gezien 
wordt als een belemmering dat in de beperking ligt en niet in de sociale uitsluitingsmechanismen in de 
maatschappij. Wel is uit onderzoek bekend dat mensen met een beperking vaak gediscrimineerd worden 
(Andriessen et al., 2020) en roept het grote aantal oordelen van het College voor de Rechten van de Mens 
ook vragen hierover op. 
 
Naast racisme wordt discriminatie van lhbti-personen in de sport veel besproken. Het Mulier Instituut 
beschrijft dat er een groeiend bewustzijn op dit gebied bestaat bij verenigingsbestuurders, met name 
bestuurders van voetbalverenigingen, door de toegenomen beleids- en media-aandacht voor dit onderwerp 
(Cremers & Elling, 2021a). Het onderzoeksinstituut stelt ook vast dat lhbti-acceptatie in de sport is 
toegenomen ten opzichte van voorgaande jaren (Hoeijmakers & Elling, 2018). Het SCP heeft onderzoek 
gedaan naar de ervaringen van lbhti-personen met sport (Pulles & Visser, 2017). Uit dit onderzoek valt op 
dat homoseksuele mannen vooral ‘macho-‘ of team- en contactsporten zoals voetbal mijden, omdat ze 
verwachten dat ze hier niet worden geaccepteerd. Maar als homoseksuele mannen in zo’n team sporten, 
dan voelen ze zich over het algemeen daar geaccepteerd. Vooral de deelname aan een dergelijk sport lijkt 
dus een drempel te zijn. Seksuele oriëntatie heeft dan invloed op het sportgedrag. Voor lesbische en 
biseksuele vrouwen geldt dit in duidelijk mindere mate. Wel voelen lesbische en biseksuele vrouwen zich 
aanzienlijk minder veilig dan homo- en biseksuele mannen en heteroseksuele sporters (Pulles & Visser, 
2017). Over transgender personen in de sport is nog weinig bekend. Wel weten we dat meer dan de helft 
van de transgender personen in de sport wel eens te maken heeft gehad met negatieve gedragingen die 
samenhangen met hun transgender achtergrond (Cremers & Elling, 2021c). En bijna de helft van de 
transgender personen voelt zich weleens onveilig rondom sportgelegenheden (Cremers & Elling, 2021c). 
 
 
Movisie  •  Discriminatie in de zorg en de sport: wat weten we (niet)?
