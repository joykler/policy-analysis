3 CURATIEVE ZORG 
In dit hoofdstuk beschrijven we wat er bekend is over discriminatie in de curatieve zorg. Eerst leggen 
we uit hoe de curatieve zorg in Nederland eruit ziet. Vervolgens beschrijven we wat er bekend is over 
discriminatie in de curatieve zorg in Nederland. Daarna volgt een korte vergelijking met omringende 
landen: wat is hier bekend over discriminatie? Tot slot benoemen we de hiaten: wat weten we nog 
niet over discriminatie in de curatieve zorg in Nederland? 
3.1 Curatieve zorg in Nederland: een korte inleiding 
Curatieve zorg is alle zorg die erop is gericht om ziekten en kwalen te genezen. De curatieve zorg gaat over 
preventie, behandeling en genezing van ziekten. Deze zorg betreft zowel acute als chronische lichamelijke 
aandoeningen. De curatieve zorg betreft onder andere de eerstelijnszorg, zoals de huisarts. De huisarts 
fungeert in het Nederlandse zorgstelsel als ‘een poortwachter’ bij de toegang tot curatieve zorg. Daarnaast 
bestaat de curatieve zorg onder meer uit ziekenhuiszorg en (kortdurende) geestelijke gezondheidszorg 
(Ministerie van Volksgezondheid, Welzijn en Sport, 2022). Bij curatieve zorg is de behandeling bedoeld om 
te genezen. Dit wordt uitgedrukt in de veel onder huisartsen gebruikte zin: ‘De behandeling is in opzet 
genezend’. De betekenis daarvan is dat het aannemelijk is dat de patiënt door de behandeling geneest 
(Ministerie van Volksgezondheid, Welzijn en Sport, 2022). 
3.2 Discriminatie in de curatieve zorg in Nederland 
Prevalentie 
Volgens onderzoek van Ipsos (2021) heeft 22% van de zorgverleners die werkzaam is binnen een UMC in 
de afgelopen 12 maanden discriminatie ervaren door patiënten of cliënten. Voor zorgverleners die werkzaam 
zijn binnen andere ziekenhuizen was dit 17%. Daarnaast gaf 16% van de zorgverleners werkzaam in een 
UMC aan discriminatie te hebben ervaren door familie, vrienden of bezoekers van patiënten/cliënten. Dit is 
significant hoger in vergelijking tot de totale sector zorg en welzijn (11%). Onder zorgverleners in 
ziekenhuizen was dit 12% van de respondenten. 9% van de zorgverleners in een UMC gaf aan discriminatie 
te hebben ervaren door collega's of leidinggevenden. Onder respondenten die werkzaam zijn in andere 
ziekenhuizen was dit 7%. 
Verder heeft Ipsos ook cijfers verzameld over de huisartsen en gezondheidscentra. Ook hier is weer 
gekeken naar discriminatie door patiënten/cliënten, door familie, vrienden of bezoekers van patiënten en 
collega's of leidinggevenden. De percentages waren hiervoor respectievelijk 19%, 14% en 4%. Ten slotte 
zijn er ook nog cijfers bekend over zorgprofessionals die werkzaam zijn in de ambulancezorg. 19% van de 
respondenten geeft aan discriminatie te hebben ervaren door patiënten of cliënten. Ook gaf 19% aan 
discriminatie te hebben ervaren door familie, vrienden of bezoekers van patiënten of cliënten. Dit was 
significant hoger dan de totale sector zorg en welzijn (11%). 9% gaf aan discriminatie te hebben ervaren 
door collega's of leidinggevenden. Ook dit was significant hoger dan de totale sector zorg en welzijn (6%). 
 
 
 
Movisie  •  Discriminatie in de zorg en de sport: wat weten we (niet)?
