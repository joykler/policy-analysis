College volgt dit niet. De zorgvraag van de transgender man is niet veranderd en hij heeft door de tijd heen 
de klachten gehouden. Zijn vraag om geopereerd te worden, heeft hij gesteld in het kader van een mogelijke 
oplossing voor deze klachten. Doorslaggevend is dat OLVG de transgender man niet heeft onderzocht om 
de medische noodzaak tot een operatie te kunnen vaststellen of uitsluiten. OLVG heeft de transgender man 
alleen, zonder verder lichamelijk onderzoek te doen, doorverwezen naar een psycholoog in het kader van 
transgenderzorg. Het College is van oordeel dat OLVG hierdoor jegens de transgender man direct 
onderscheid heeft gemaakt op grond van zijn genderidentiteit bij het verlenen van medische zorg. Omdat 
geen wettelijke uitzondering van toepassing is, komt het College tot het oordeel dat OLVG de transgender 
man heeft gediscrimineerd op grond van geslacht. 
 
Zorgvuldige klachtbehandeling? 
Onder het verbod van onderscheid valt ook de zorgplicht om een klacht over discriminatie zorgvuldig te 
behandelen. OLVG heeft aan deze zorgplicht voldaan doordat twee unitleiders van de afdeling gynaecologie 
met de transgender man over zijn klacht hebben gesproken. Dat het lang duurde voordat dit gesprek 
plaatsvond maakt dit niet anders. De klacht kwam bij OLVG binnen precies in de periode dat het COVID-19 
virus uitbrak, wat zorgde voor een ongekend hoge werkbelasting voor zorgverleners. De transgender man 
kan zich niet vinden in de uitkomst van het gesprek. Maar dat maakt niet dat de klachtprocedure 
onzorgvuldig is geweest. 
 
Oordeel 
Onze Lieve Vrouwe Gasthuis heeft jegens een transgender man verboden onderscheid gemaakt op grond 
van geslacht bij het verlenen van medische zorg en geen verboden onderscheid gemaakt bij de behandeling 
van een discriminatieklacht 
 
Casus 1 Thuiszorg 
Zorg voor Mensen Huishoudelijke Hulp B.V. discrimineert door een zwangere vrouw te ontslaan. 
 
Van https://oordelen.mensenrechten.nl/oordeel/2014-139 
 
Oordeelnummer 2014-139 
Datum: 14-11-2014 
Trefwoord: Beëindiging van arbeidsverhouding Bevoegdheid Zwangerschap Bewijslast Geslacht Zorgsector 
Ontvankelijkheid 
Discriminatiegrond: Geslacht 
Terrein: Arbeid – Aangaan en beëindiging arbeidsrelatie 
 
Situatie 
Een vrouw met een jaarcontract als thuiszorgmedewerker meldt tijdens de proeftijd aan haar werkgever dat 
zij zwanger is. De dag erop wordt zij door de directeur teruggebeld om een afspraak te maken voor een 
gesprek. Tijdens dit gesprek krijgt zij ontslag. De vrouw zegt dat de zwangerschap als ontslagreden is 
genoemd. De directeur ontkent dit. Zij noemt gewijzigde bedrijfseconomische omstandigheden door 
bezuinigingen op de Wet maatschappelijke ondersteuning als de ontslagreden. Enkele dagen na het ontslag 
van de vrouw laat de werkgever een nieuwe vacature voor thuiszorgmedewerkers uitzetten. 
 
 
 
Movisie  •  Discriminatie in de zorg en de sport: wat weten we (niet)? 83
