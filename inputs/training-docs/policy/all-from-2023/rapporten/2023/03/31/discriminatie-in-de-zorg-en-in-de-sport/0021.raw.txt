Aard van de discriminatie 
Uit verschillende onderzoeken blijkt dat er binnen de curatieve zorg sprake is van discriminatie op grond van 
etniciteit/migratieachtergrond. Zowel in medisch onderzoek als in medische richtlijnen voor behandeling en 
diagnose zien we dat witte mensen als norm worden genomen. Daardoor wordt er een soort ‘kleurenblind’ 
idee gehanteerd. Dit is onder andere terug te zien in de medische literatuur en de medische opleidingen, 
waar witte mensen en de witte huid domineren en als uitgangspunt worden genomen. Anatomische plaatjes 
van zwarte mensen worden bijvoorbeeld zelden gebruikt. Het gevolg hiervan is onder andere dat mensen 
van kleur, zwarte mensen en/of mensen met een migratieachtergrond laat of zelfs verkeerd worden 
gediagnosticeerd. Dit zie je bijvoorbeeld bij huidaandoeningen waar ‘roodheid van de huid’ een belangrijk 
signalement is in het diagnosticeren van bijvoorbeeld eczeem of psoriasis. Echter wordt het steeds moeilijker 
om roodheid van de huid te signaleren en beoordelen naarmate de huid donkerder wordt (Ter Steege, 
2022). Een concreet voorbeeld hiervan zijn de vinger pulse oximeters die gebruikt worden om het zuurstof-
gehalte in het bloed te meten (Helberg-Proctor, 2021). Hoewel het bekend is dat huidskleur effect heeft op 
de werking van een oximeter, wordt daar op dit moment nog geen rekening mee gehouden. De zuurstof-
meter geeft een te hoge saturatie aan, waardoor een verlaagde zuurstofconcentratie in het bloed niet 
geïdentificeerd wordt (Sjoding, 2020). Maar ook als we bijvoorbeeld kijken naar hartinfarcten zien we dat dit 
vaker herkend wordt bij mannen dan bij vrouwen (Snijders & Lagro-Janssen, 2021). Institutioneel racisme is 
ook terug te zien in onder andere handreikingen en richtlijnen die gebruikt worden binnen de zorg. Zemouri 
(2022) noemt als voorbeeld de ‘Richtlijn voor Somatisch Onvoldoende Verklaarbare Klachten’. Hierin wordt 
het hebben van beperkte gezondheidsvaardigheden en kennis over het menselijk lichaam toegeschreven 
aan het hebben van een migratieachtergrond (Nederlands Huisartsen Genootschap, 2013). Huisartsen 
kunnen hierdoor op basis van vooroordelen en etnische bias onterecht een stereotype beeld toepassen 
(Zemouri, 2022). Inmiddels is deze richtlijn herzien. Dit voorbeeld laat echter wel zien dat dit soort dingen er 
in sluipen bij richtlijnen en dat het goed is om daar kritisch op te zijn als het gaat om andere richtlijnen. We 
zien ook het onterecht denken in ‘rassen’ terugkomen in onderzoek. Dit blijkt onder andere uit onderzoek 
van Pharos waarbij een patiënt per ongeluk een brief van het laboratorium te zien kreeg waarin stond dat 
haar bloed onderzocht was. Hierbij werd het N-woord gebruikt om de patiënt haar ‘ras’ te omschrijven (Van 
Loenen et al, 2022). 
Uit een artikel in het Nederlands Tijdschrift voor Geneeskunde van Achterbergh, Suurmond en Linthorst 
(2019) blijkt dat dit geen uitzondering is: deze term wordt volgens hen frequent gehanteerd zoals in de NHG-
standaard ‘Cardiovasculair risicomanagement’. Deze auteurs geven aan dat het N-woord kwetsend is en ook 
erg vaag omdat het weinig specifiek is; als bijvoorbeeld uit onderzoek komt dat een bepaalde ziekte vaker 
speelt bij mensen van Ghanese afkomst of juist bij Afro-Amerikanen dan is nog niet gezegd dat dit speelt 
voor alle zwarte mensen in alle landen, leggen zij uit (Achterbergh et al 2019). In een artikel gebaseerd op 
literatuuronderzoek en interviews, plaatst Jeffrey Buckle (2019) ook kritische vraagtekens bij het gebruik van 
het begrip ‘ras’ in de Nederlandse medische praktijk. ‘Ras’ wordt in de Nederlandse praktijk gebruikt voor 
klinische beslissingen omdat sommige ziekten vooral voorkomen bij bepaalde bevolkingsgroepen maar het 
gevaar is dat ‘ras’ wordt gezien als biologische objectief gegeven (Buckle, 2019), terwijl de verschillen 
tussen deze bevolkingsgroepen voornamelijk op sociaaleconomische verschillen berusten. In Nederland 
deden Goodarzi et al. (2022) hier onderzoek naar binnen de geboortezorg. Ook zij concludeerden dat er ook 
in Nederland onterecht gebruik wordt gemaakt van etnische categorieën. Deze categorieën zijn niet 
eenduidig, niet goed gedefinieerd en vaak overgenomen uit Amerika. Het gevolg is dat dit kan leiden tot 
stigmatisering, onjuiste conclusies en slechtere gezondheidsuitkomsten. Een voorbeeld hiervan is een 
voorspellingsmodel waarin etniciteit is opgenomen om risico te bepalen op zwangerschapsdiabetes, 
vroeggeboorte en foetale groeibeperking. Er wordt gebruik gemaakt van categorieën als Kaukasisch, 
negroïde, Aziatisch en Hindoestaans, maar het is niet duidelijk waar deze categorieën op gebaseerd zijn en 
 
 
Movisie  •  Discriminatie in de zorg en de sport: wat weten we (niet)?
