In zijn kwantitatief promotieonderzoek uit 2022 stelt Arend van Haaften vast dat verenigingen die een grotere 
diversiteit kennen voor extra uitdagingen staan (van Haaften, 2022). Leden van alle achtergronden hebben 
namelijk een voorkeur voor een club met veel leden van de eigen etnische achtergrond en daarnaast weinig 
etnische verschillen tussen de leden. Dit leidt tot etnische segregatie en tot verloop onder leden met een 
migratieachtergrond. En dus tot meer uitdagingen voor clubs die wel diversiteit in hun ledenbestand hebben. 
Van Haaften beveelt daarom aan dat de overheid en sportorganisaties deze clubs extra ondersteunen zodat 
ze ontmoetingsplaatsen voor mensen met verschillende achtergronden blijven. 
 
Onderzoekers van het Mulier Instituut hebben in een kwalitatieve studie op basis van zestien interviews in 
multiculturele wijken in Utrecht gekeken hoe verschillende sportaanbieders invulling geven aan de veel 
gebruikte uitspraak ‘wij staan open voor iedereen’ met betrekking tot de inclusie van mensen met een niet-
Westerse migratieachtergrond (Cremers & Elling, 2020). De onderzoekers concluderen dat sportaanbieders 
sterk verschillen in de betekenis die zij geven aan ‘het open staan voor iedereen’. Inclusie is voor veel 
sportaanbieders een gevoelig thema, waar zij zich ongemakkelijk bij voelen en onderwerpen als 
discriminatie en racisme blijven onbenoemd. 
6.2.2 Topsport en sportevenementen 
Prevalentie 
8% van de topsporters en oud-topsporters ervaart discriminatie als een serieus probleem, zo blijkt uit een 
onderzoek van Dopheide et al. (2020). Topsporters zonder status ervaren discriminatie vaker als probleem 
dan statustopsporters (14% vs. 5%). 
 
Onderzoek naar discriminatie in de topsport richt zich voor een groot deel op profvoetbal. Zo vindt 41% van 
de mannelijke betaald voetbalspelers dat discriminatie in het betaald voetbal regelmatig voorkomt. En 27% 
van de spelers met migratieachtergrond heeft zelf wel eens te maken gehad met discriminatie (Cremers & 
Elling, 2021b). Uit onderzoek van Movisie, bestaande uit een enquête, deskresearch en interviews, wordt 
duidelijk dat ook online discriminatie in het betaald voetbal veel voorkomt (Verloove et al, 2022). Zo blijkt uit 
de enquête dat bijna 92% van de respondenten op hun sociale media wel eens discriminerende berichten 
ziet gericht aan andere voetbalspelers in de Eredivisie en Eerste divisie. De berichten die de respondenten 
online ontvangen, zijn veelal van racistische aard en krijgen ze voornamelijk via privéberichten. Daarnaast is 
bekend dat antisemitische spreekkoren in het voetbal een terugkerend probleem zijn (Verhoeven, 2015). Uit 
onderzoek van EenVandaag in samenwerking met VVCS uit 2020 blijkt dat drie op de tien voetbalsupporters 
in stadions geregeld racistische spreekkoren van medesupporters horen en slechts 18% zegt daar wat van. 
 
Ook in het wielrennen komt discriminatie voor. In een onderzoek van Wijk et al. (2018) naar wangedrag 
algemeen, dus naast discriminatie ook dwang/chantage, geweld, roddelen en seksueel grensoverschrijdend 
gedrag, rapporteren topsporters in veel grotere mate vervelende ervaringen dan de amateurwielrenners 
(60% versus 36%). Welk deel hiervan precies discriminatie betreft is niet bekend. 
 
Aard van de discriminatie 
In zijn kwalitatief onderzoek resulterend in het boek ‘Gelijkspel’ (2008) portretteert Huub ter Haar tien 
homoseksuele topsporters en hun ervaringen met seksualiteit in de topsport. In veel sporten bleek 
homoseksualiteit nog een taboe. In ogenschijnlijk ‘mannelijke’ teamsporten zoals voetbal, volleybal en 
hockey, zo stelt ter Haar vast, lijkt homoseksualiteit niet te bestaan. Dat bevestigd ook eerdere bevindingen 
over de hogere prevalentie van discriminatie tegenover homoseksuele sporters. Volgens Pulles en Visser 
(2017) vinden ruim 80% van 400 ondervraagde contractspelers in de Ere- en Eerste divisie van het 
 
 
Movisie  •  Discriminatie in de zorg en de sport: wat weten we (niet)? 47
