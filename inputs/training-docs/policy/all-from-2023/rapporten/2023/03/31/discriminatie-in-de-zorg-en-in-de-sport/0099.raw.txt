Oordeelnummer 2020-77 
Datum: 01-09-2020 
Trefwoord: Epilepsie Bewijslast Doeltreffende aanpassing Handicap Chronische ziekte Stage Handicap of 
chronische ziekte Beëindiging van arbeidsverhouding Veiligheidsverweer 
Discriminatiegrond: Handicap of chronische ziekte 
Terrein: Arbeid - Aangaan en beëindiging arbeidsrelatie 
 
Situatie 
Een vrouw lijdt aan epilepsie. Zij solliciteert bij Feyenoord Rotterdam N.V. naar een stageplaats voor 
naschoolse sport- en onderwijsprojecten voor kinderen met een leerachterstand. Partijen voeren een 
sollicitatiegesprek. Feyenoord neemt de vrouw aan als stagiaire. Op haar eerste werkdag vertelt de vrouw 
de stagebegeleider dat zij epilepsie heeft. De stagebegeleider informeert hierover de stagecoördinator die 
daarop de stage met de vrouw beëindigt. Volgens de vrouw is sprake van discriminatie op grond van 
handicap of chronische ziekte. Feyenoord betwist dit. 
 
Beoordeling 
Een werkgever mag bij het beëindigen van een stage geen onderscheid maken op grond van handicap of 
chronische ziekte. Omdat Feyenoord de stage beëindigt nadat de vrouw heeft verteld dat zij aan epilepsie 
lijdt, bestaat het vermoeden van discriminatie op grond van handicap of chronische ziekte. Het is aan de club 
om aan te tonen dat dit niet het geval is. 
Feyenoord stelt ten eerste dat zij niet heeft gediscrimineerd omdat het niet om de ziekte van de vrouw ging 
maar om een vertrouwensbreuk. De club verwijt het de vrouw dat zij haar ziekte niet tijdens de sollicitatie 
heeft verteld. Daardoor heeft zij de kinderen op haar eerste stagedag in gevaar gebracht, aldus Feyenoord. 
Maar hierover heeft de stagecoördinator van de club niet met de vrouw gesproken. Hij heeft alleen het 
verhaal van de stagebegeleider gehoord. Daarmee heeft de club zich geen volledig beeld gevormd van de 
ziekte van de vrouw. En evenmin of zij de kinderen in gevaar zou hebben gebracht. De vrouw betwist dit 
ook. 
Ook stelt de voetbalclub dat de epilepsie van de vrouw een veiligheidsrisico oplevert. Door niet met de vrouw 
te hebben gesproken berust deze conclusie niet op objectieve en volledige informatie. Ook lijkt niet te zijn 
meegewogen dat een stagiaire nooit alleen voor een groep kinderen staat omdat er altijd een 
verantwoordelijke van de voetbalclub bij is. Bovendien is het aan de voetbalclub om te onderzoeken of een 
eventueel gevaar kan worden weggenomen door het verrichten van een doeltreffende aanpassing. Dat 
onderzoek heeft niet plaatsgevonden. 
Het College oordeelt daarom dat Feyenoord de vrouw heeft gediscrimineerd door de stage te beëindigen. 
 
Oordeel 
Feyenoord Rotterdam N.V. heeft verboden onderscheid gemaakt jegens een vrouw op grond van handicap 
of chronische ziekte. 
 
 
Movisie  •  Discriminatie in de zorg en de sport: wat weten we (niet)?
