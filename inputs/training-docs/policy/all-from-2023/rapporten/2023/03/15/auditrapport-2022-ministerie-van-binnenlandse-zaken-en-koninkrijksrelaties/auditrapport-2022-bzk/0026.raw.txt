5 Aandachtspunten Rijksbrede bedrijfsvoering 
5.1 CIO-Rijk: Rijksbreed risicomanagement voor IT-voorzieningen
De Interdepartementale Commissie Bedrijfsvoering Rijksdienst (ICBR) heeft naar aanleiding van het 
Rijksbrede beeld Informatiebeveiliging in 2022 besloten tot het opstellen en introduceren van een 
rijksbreed kader en beleid voor risicomanagement om daarmee risicogerichte sturing op informatie-
beveiliging te verbeteren. De focus ligt daarbij op het risicomanagement van IT-voorzieningen. 
Het is echter wel van belang dat risico’s worden gerelateerd aan de organisatiedoelstellingen.  
BZK heeft ondertussen een project opgestart om dit kader en beleid vorm te geven en heeft gewerkt 
aan het nader bepalen van de scope en afbakening van dit project. De ambitie is om in het eerste 
kwartaal van 2023 een projectbrief en plan van aanpak gereed te hebben.
5.2 CIO-Rijk: Monitoring Rijksbreed IT-beheer blijft aandachtpunt 
BZK/CIO-Rijk heeft in 2022 een plan van aanpak opgesteld dat nadere invulling geeft aan de opvolging 
van de onvolkomenheid van de Algemene Rekenkamer met betrekking tot het monitoren van 
Rijksbreed IT-beheer. Dit plan gaat in op de volgende onderdelen:
• autorisatiebeheer, wijzigingsbeheer, beveiliging van componenten en back-up en recovery bij de 
departementen;
• het verkrijgen van inzicht in de effectiviteit van bestaande goedgekeurde kaders; 
• het waar nodig vernieuwen of het maken van nieuwe kaders en afspraken en het inrichten 
van monitoring op de status van Rijksbreed IT-beheer.
In het laatste kwartaal is een projectleider gestart, die concrete aanpak heeft ontwikkeld voor 
het project. Tevens is een start gemaakt met het uitvoeren van de noodzakelijke werkzaamheden. 
In onze interim rapportage hebben wij onder meer geadviseerd om duidelijke criteria te definiëren 
welke systemen wel of niet binnen de scope van het traject vallen. BZK heeft hier invulling aan 
gegeven door te kiezen voor een iteratieve aanpak en daarbij te starten met een beperkt aantal 
financiële systemen die in beheer zijn van SSC-ICT. BZK heeft met het project meer inzicht verkregen 
waar het verbeterpotentieel ligt en welke handreikingen nog moeten worden opgesteld om te 
komen tot een betere beheersing.
Wij adviseren BZK om in de toekomst risico-gericht keuzes te maken over welke systemen vanuit BZK zullen worden 
gemonitord. Voldoende management commitment vanuit de andere departementen is hierbij van cruciaal belang om 
de benodigde informatie ook daadwerkelijk te ontvangen.
5.3 CIO-Rijk: Implementatiekader cloud beleid opgesteld 
Zoals reeds beschreven in onze interim rapportage is het rijksbrede cloud beleid 2022 
geformaliseerd en uitgebracht. Dit cloud beleid bevat een uitwerking van de nieuwe visie op het 
gebruik van publieke clouddiensten door de Rijksoverheid. Bij de aanbieding van dit beleid aan de 
Tweede Kamer was toegezegd en implementatiekader op te stellen. In de tweede helft van 2022 
heeft BZK, samen met diverse partijen gewerkt aan dit implementatiekader. Dit kader bevindt zich 
nu in de afrondende fase en bevat een nadere uitwerking van het cloud beleid. Wij zijn positief over 
het feit dat nu concrete eisen worden gesteld aan zaken als risico-afweging, exit-strategie en het 
vooraf vragen van advies aan CIO-Rijk voor basisregistraties. Het eerder door ons beschreven 
marktconcentratierisico van grote public cloud providers blijft een aandachtspunt. Op dit moment 
is monitoring van dit risico geadresseerd in het concept implementatiekader als onderdeel van de 
taak van de CIO-Rijk om stapelingsrisico’s op het gebied van cloud over departementen heen te 
signaleren aan het CIO-beraad.
 Auditrapport 2022 | Ministerie van Binnenlandse Zaken en Koninkrijksrelaties (VII) | 26
