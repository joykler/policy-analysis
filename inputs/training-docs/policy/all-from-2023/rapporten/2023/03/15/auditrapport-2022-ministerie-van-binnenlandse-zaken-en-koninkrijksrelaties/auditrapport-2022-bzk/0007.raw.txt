1  BZK toont eigenaarschap, naleven van 
informatiebeveiligingseisen is uitdagend 
1.1 BZK werkt structureel aan het verbeteren van het financieel beheer 
Het ministerie van Binnenlandse Zaken en Koninkrijksrelaties (BZK) toont eigenaarschap voor 
het financieel beheer. Een aantal ontwikkelingen willen we daarbij eruit lichten:
Doorontwikkeling FEZ 
In 2022 is BZK gestart met de doorontwikkeling van Financieel-Economische Zaken (FEZ) om de 
uitvoering van die taak te versterken. Daarmee bakent FEZ haar rol duidelijker af, optimaliseert zij 
haar processen en neemt het beleggen van taken en de ondersteuning door systemen en tools onder 
de loep.
Monitoringscommissie
BZK neemt in de monitoringscommissie het voortouw om systematisch opvolging te geven aan 
de bevindingen van de Auditdienst Rijk (ADR) en de Algemene Rekenkamer (AR). De voortgang komt 
aan de orde in belangrijke strategische overleggen en tussentijds informeert BZK de Tweede Kamer 
over de opvolging van de bevindingen en voortgang van het oplossen van onvolkomenheden.
Departementale risicoanalyse
BZK heeft in 2022 een departementale risicoanalyse geïntroduceerd die aansluit op de jaarplannen 
en een plek krijgt in de P&C-cyclus. Deze departementale risicoanalyse maakt duidelijk waar de 
uitdagingen en prioriteiten in zitten om de doelen van het ministerie met de beschikbare mensen 
en middelen te kunnen bereiken. Wij adviseren om de risico’s nog meer in verband te brengen met 
de doelstellingen van BZK, waarmee de toegevoegde waarde van de departementale risicoanalyse 
zichtbaar blijft.
Eigen overzicht van fouten en onzekerheden 
BZK heeft verder initiatief genomen om zelf een lijst van fouten en onzekerheden bij te houden ten 
aanzien van de rechtmatigheid. Met dit initiatief toont BZK à tempo eigenaarschap over de eigen 
gemaakte fouten en bestaande onzekerheden.
Investeren in fraudebeheersing
BZK besteedt overkoepelend aandacht aan fraudebeheersing. FEZ heeft een inventarisatie uitgevoerd, 
waarbij inzicht wordt geboden in de wijze waarop de verschillende BZK-onderdelen omgaan met 
fraudebeheersing. Dit brengt als voordeel met zich mee dat aan kennisuitwisseling gedaan kan 
worden. In samenwerking met de RAFEB heeft BZK tweedaagse trainingen georganiseerd voor de 
controllers en medewerkers van BZK. We vragen aandacht op management en bestuursraad niveau 
voor fraudebeheersing. Signalen uit medewerkerstevredenheidsonderzoek, zoals verhoogde 
werkdruk, zijn ook van belang in de fraudebeheersing.
Verantwoording en controle herstel- en veerkrachtplan krijgt aandacht
BZK onderneemt actie om via de directie herstel en veerkrachtplan (HVP) van het ministerie van 
Financiën concreet aan te geven hoe, voor wat betreft de BZK activiteiten, invulling wordt gegeven 
aan verantwoording en controle inzake HVP. Dit is van belang om de eindcontroles vanuit de EU 
op een uitvoerbare en doelmatige wijze uit te kunnen laten voeren.
 Auditrapport 2022 | Ministerie van Binnenlandse Zaken en Koninkrijksrelaties (VII) |
