1  Onvoorziene gebeurtenissen drukten stevig stempel 
op de werkzaamheden
Het afgelopen jaar stond voor het ministerie van Sociale Zaken en Werkgelegenheid (SZW) voor een 
belangrijk deel in het teken van het voorziene afrekenen van de gelden voor de noodmaatregelen 
uit de coronacrisis. Daarnaast heeft SZW afgelopen jaar verder gewerkt aan de voorbereidingen 
voor de invoering van de Wet toekomst pensioenen. De Tweede Kamer heeft dit wetsvoorstel eind 
2022 aangenomen.
Al snel kwamen echter ook niet te voorziene gebeurtenissen aan bod. In februari 2022 begon een 
oorlog op het Europese continent door de Russische inval in Oekraïne. Om Oekraïense vluchtelingen 
in Nederland zo goed mogelijk te ondersteunen heeft SZW ervoor gezorgd dat zij zonder 
tewerkstellingsvergunning aan het werk kunnen en bestaat er voor hun kinderen recht op 
kinderbijslag, kindgebonden budget en kinderopvangtoeslag.
Mede als gevolg van deze oorlog ontstond na de zomer een piek in de energiekosten die samen met 
de toenemende inflatie de koopkracht van veel mensen sterk onder druk zette. Om huishoudens in de 
bijstand tegemoet te kunnen komen met een eenmalige energietoeslag heeft SZW de Participatiewet 
tijdelijk gewijzigd. De gemeenten keren deze energietoeslag uit. Ten slotte heeft SZW eind vorig jaar 
veel energie gestoken in het inrichten van een Tijdelijk Noodfonds Energie om te voorkomen dat 
financieel kwetsbare huishoudens in de winter 2022/2023 problematische schulden zouden opbouwen.
De werkzaamheden vonden plaats binnen de context van een krappe arbeidsmarkt die leidde tot 
hoge werkdruk. De budgettaire gevolgen van deze voorziene en onvoorziene gebeurtenissen 
hebben wij teruggezien in onze controle van de jaarverantwoording van SZW.
Over dit rapport
In dit rapport brengen wij jaarlijks verslag uit over de uitkomsten van de werkzaamheden die wij als 
interne auditdienst van het Rijk in het kader van onze wettelijke controletaak over 2022 bij het 
ministerie van Sociale Zaken en Werkgelegenheid hebben verricht. 
Dit rapport is opgesteld voor de minister van Sociale Zaken en Werkgelegenheid en voor de 
minister voor Armoedebeleid, Participatie en Pensioenen. Het rapport wordt ook verstrekt aan de 
secretaris-generaal van het departement, de overige leden van het Audit Committee en de directeur 
Financieel-Economische Zaken van het ministerie van SZW. Het rapport wordt verder toegezonden 
aan de minister van Financiën en aan de president van de Algemene Rekenkamer.
In het kader van onze wettelijke controletaak geven wij jaarlijks ook een controleverklaring af bij 
het jaarverslag van SZW.
Bij uw Jaarverslag 2022 hebben wij een goedkeurende controleverklaring afgegeven, die is 
opgenomen in Bijlage 1 van dit auditrapport. Omdat de controleverklaring is gericht op ons 
totaaloordeel bij de verantwoording, maken wij in dit auditrapport gebruik van de gelegenheid om 
meer kleuring en nuancering te geven aan onze onderliggende bevindingen. 
Het ontvangen van een goedkeurende controleverklaring is geen vanzelfsprekendheid. Al helpt het 
natuurlijk zeer dat SZW al jaren gebruik maakt van een goed systeem van administratie en 
verantwoording.
 Auditrapport 2022 | Ministerie van Sociale Zaken en Werkgelegenheid (XV) | 6
