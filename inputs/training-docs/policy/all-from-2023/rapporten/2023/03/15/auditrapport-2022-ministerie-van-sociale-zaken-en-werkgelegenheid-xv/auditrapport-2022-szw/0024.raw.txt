Wij hebben tijdens onze controle inzicht verkregen in het ministerie van Sociale Zaken en 
Werkgelegenheid en zijn omgeving, de componenten van het interne beheersingssysteem, 
waaronder het risico-inschattingsproces en de wijze waarop het management inspeelt op 
frauderisico’s en het interne beheersingssysteem monitort alsmede de uitkomsten daarvan. 
Ons beeld inzake de beheersing van de risico’s op fraude en de ontwikkelingen hierin sluit aan bij 
het hetgeen het ministerie hierover rapporteert in de bedrijfsvoeringsparagraaf in onderdeel B6 van 
het departementale jaarverslag.
Het ministerie van Sociale Zaken en Werkgelegenheid beschikt over een actuele departementsbrede 
risicoanalyse met toprisico’s die het bereiken van de doelstellingen bedreigen, de getroffen beheers -
maatregelen, de netto risico-inschattingen en de belangrijkste aanvullende acties die SZW moet 
nemen om de risico’s verder terug te dringen. Het risicoanalyseproces is onderdeel van de planning 
& control cyclus van het ministerie. In de risicoanalyse komen externe frauderisico’s met regelingen 
en subsidieregelingen van SZW terug, waardoor (veel) belastinggeld zou kunnen weglekken 
(maatschappelijke schade). Interne frauderisico's worden niet als toprisico gezien.
De risicoanalyse is een goed voorbeeld binnen de Rijksoverheid. Deze risicoanalyse zou verder aan 
kracht kunnen winnen door risico’s te schetsen in termen van kans en (financiële) impact en 
bijvoorbeeld de effectieve werking van de beheersmaatregelen te toetsen zodat tijdig bijgestuurd 
kan worden. Ten slotte kan SZW per beleidsterrein een risk appetite bepalen zodat duidelijk wordt 
in welke mate en op welke gebieden SZW bereid is risico’s te lopen.
Wij hebben de opzet en het bestaan geëvalueerd, en voor zover noodzakelijk de werking getoetst van 
interne beheersmaatregelen gericht op het beperken van frauderisico’s. Wij hebben geëvalueerd of 
deze factoren een indicatie vormden voor de aanwezigheid van het risico op afwijkingen van materieel 
belang als gevolg van fraude.
De door ons geïdentificeerde frauderisico’s, de belangrijkste specifieke controlewerkzaamheden die wij 
naar aanleiding daarvan hebben uitgevoerd en de uitkomsten daarvan, zijn als volgt samen te vatten:
• frauderisico crediteurenstamgegevens: In 2021 hebben wij aandacht gevraagd voor het frauderisico 
dat bestaat bij het FDC ten aanzien van het beheer van crediteurenstamgegevens. Mutaties van 
bankrekeninggegevens werden niet zichtbaar met voldoende diepgang gecontroleerd waardoor 
het risico bestond dat kwaadwillenden met onjuiste wijzigingen van bankrekeningnummers 
waarde onttrekken aan het ministerie. Ook in 2022 zijn ondanks toezeggingen van het FDC de 
wijzigingen niet zichtbaar met voldoende diepgang gecontroleerd. Uit onze controle op 
daadwerkelijk gewijzigde bankrekeninggegevens komen geen fraudegevallen naar voren;
• frauderisico betaalproces: Bij de RCN-unit SZW bestaat nog steeds een frauderisico in het 
betaalproces. Dit geeft een risico op het onrechtmatig uitkeren van te hoge uitkeringen en/of 
uitkeringen aan onjuiste personen;
• frauderisico doorbreking interne beheersing: om risico’s op doorbreking van interne 
beheersmaatregelen door het management te adresseren, hebben wij met behulp van data-
analyse boekingen geïdentificeerd en gecontroleerd die mogelijk buiten de reguliere processen 
om in de financiële administratie worden verwerkt;
• frauderisico volledigheid opbrengsten: om risico’s op de onvolledige verantwoording van opbrengsten 
bij de Rijksschoonmaakorganisatie te adresseren hebben wij de totstandkoming van het 
contractenregister DVA’s (dienstverleningsafspraken) beoordeeld en de posten en mutaties in het 
contractenregister DVA’s gecontroleerd aan de hand van de afgesloten DVA’s. Aanvullend hebben 
wij per 31 december de intern opgestelde totaalverbandscontrole tussen de afgesloten DVA’s 
2022 en de ontvangsten in het boekjaar gecontroleerd.
Uit onze werkzaamheden volgen geen signalen van fraude die kunnen leiden tot een afwijking van 
materieel belang in de financiële overzichten.
 Auditrapport 2022 | Ministerie van Sociale Zaken en Werkgelegenheid (XV) |
