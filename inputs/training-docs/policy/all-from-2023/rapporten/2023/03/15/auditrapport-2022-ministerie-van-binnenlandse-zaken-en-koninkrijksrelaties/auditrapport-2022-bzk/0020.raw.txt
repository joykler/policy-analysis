Wij hebben over 2022 vastgesteld dat OBF nog geen volledig inzicht had in de benodigde 
managementinformatie over en governance rondom de uitbestede werkzaamheden bij de 
serviceorganisatie voor het financiële landschap en de mate waarin voldaan wordt aan de door OBF 
gestelde eisen in lijn met het beleidskader privacy-& informatiebescherming BZK.
Voor 2023 erkent en begrijpt OBF haar verantwoordelijkheid voor het verkrijgen van zekerheid over 
deze uitbestede activiteiten en het verkrijgen van inzicht in de interne beheersing en informatie-
beveiliging van die activiteiten. OBF zal deze in 2023 nader moeten concretiseren en moeten 
afstemmen met de serviceorganisatie. 
OBF neemt daartoe het advies over om formele afspraken te maken over de gewenste management-
informatie en governance van de Cloud services bij deze serviceorganisatie. Hiermee wordt aan OBF 
aangetoond dat de serviceorganisatie voldoet aan de door OBF gestelde eisen en het management 
in staat is om de operationele risico’s verbonden aan alle uitbestede werkzaamheden op effectieve 
wijze te beheersen. Verder pakt OBF het advies op om in gesprek te gaan met de serviceorganisatie  
over het type assurance-verklaring dat het beste past bij de uitbestede activiteiten.
3.9.5 RVB: General IT controls Rijksvastgoedbedrijf voldoet nog niet
Uit onze controle bij het Rijksvastgoedbedrijf blijkt dat het autorisatie beheer en het toezicht op 
systeemgebruikers verbetering behoeft. Het verbetertraject dat het RVB heeft gestart heeft nog 
niet geleid tot substantiële verbeteringen. In het vierde kwartaal van 2022 is de stuurgroep voor 
het project Identity en Access Management vervangen met als doel om eind 2023 de geplande 
verbeteringen te realiseren. We benadrukken het belang om de onderliggende risico’s te onder-
kennen om met die motivatie verbetering te boeken.
3.9.6 RVB: aandachtspunt ordelijkheid en controleerbaarheid projectadministratie 
Voor een adequaat projectbeheer is het van belang dat de RVB beschikt over juist en actuele stuur- 
en verantwoordingsinformatie uit de projectadministratie. Voor de onderhoudsprojecten in deze 
administratie is een opschoonactie uitgevoerd. Voor een groot deel van de projecten is deze gelukt, 
maar verdere verbetering staat onder druk door beperkte personele bezetting, ontbreken van 
informatie in projectdossiers en nog uit te voeren controles door de projectcontroller of 
integraal projectverantwoordelijke.
Daarmee is de projectinformatie voor dat onderdeel van de projectadministratie nog niet 
voldoende op orde gebracht, met als gevolg dat niet alle onderhoudsprojecten de juiste status 
hebben in de administratie.
Wij vragen aandacht voor het verder opschonen van de projectadministratie voor de onderhouds-
projecten en het in één keer tijdig, juist en volledig administreren van de projectgegevens voor een 
effectief en doelmatig projectbeheer en de financiële verantwoording hierover.
3.9.7 SSC-ICT: Acties licentiebeleid opgestart, uitwerking moet nog geconcretiseerd worden 
In 2021 liet SSC-ICT een behoorlijke voortgang zien om het licentiebeheer steviger in de organisatie 
te verankeren. Het ging daarbij om het aanstellen van een licentiecontroller en betere samenwerking 
tussen de afdelingen Inkoop-, contract- en licentiemanagement en Financiën & Control. Ook zijn 
de verantwoordelijkheden en processen in het kader van licentiebeheer duidelijker belegd 
en verbeterd.
In samenwerking met de Chief Technology Officer (CTO) en de Chief Financial Officer (CFO) is 
SSC-ICT gestart met het opstellen van een specifiek licentiebeleid. Zo is er een projectleider ingezet 
en een werkgroep gevormd, ondersteund door een externe partij die ervaring heeft met opstellen 
van licentiebeleid. Het uitgevoerde baselineonderzoek geeft inzicht in de volwassenheid, hiaten 
en risico’s van het huidige licentieproces. SSC-ICT beraadt zich over de verdere aanpak om het 
licentiebeleid te concretiseren, met als ambitie vastgesteld beleid omstreeks april 2023. 
We bevestigen het belang van goed uitgewerkt licentiebeleid om ook op de lange termijn 
het licentiebeheer kwalitatief goed te verankeren.
 Auditrapport 2022 | Ministerie van Binnenlandse Zaken en Koninkrijksrelaties (VII) |
