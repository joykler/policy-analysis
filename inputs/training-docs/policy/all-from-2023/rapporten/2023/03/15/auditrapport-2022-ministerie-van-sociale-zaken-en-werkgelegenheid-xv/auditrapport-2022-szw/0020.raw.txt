In 2021 adviseerden wij SZW om centrale sturing op informatiebeveiliging te versterken. SZW heeft in 
2022 de juiste stappen gezet in het vergroten van informatiebeveiligingsbewustzijn, zoals workshops 
en trainingen. Daarnaast heeft SZW het afgelopen jaar stappen gezet in het implementeren van het 
beeld Veiligheid en Privacy (vervanger zelfevaluatie) binnen alle dienstonderdelen. 
Daarentegen is het SZW niet gelukt om een centraal overzicht met actuele en adequate informatie 
uit het beeld Veiligheid en Privacy op te stellen, bijvoorbeeld door middel van tooling. Ten slotte 
heeft SZW nog steeds geen inzicht weten te krijgen in uitgevoerde beveiligingsonderzoeken door de 
IT-dienstverlener, SSC-ICT. 
6
In het Cybersecuritybeeld Nederland 2022 geeft de Nationaal Coördinator Terrorismebestrijding en 
Veiligheid aan dat de digitale dreiging permanent is en eerder toeneemt dan afneemt, met alle 
mogelijke gevolgen van dien. Niet voor niets ziet SZW dan ook discontinuïteit in ICT-dienstverlening 
door een cyberaanval als toprisico.
Om de centrale sturing op informatiebeveiliging bij SZW te versterken, adviseren wij haast te maken 
met de opvolging van de eerdergenoemde bevindingen:
• zorg met tooling voor een centraal overzicht met actuele en adequate informatie uit het beeld Veiligheid en 
Privacy, zodat centraal gemonitord en geprioriteerd kan worden;
• laat de eigenaar van het systeem binnen SZW, zo nodig door escalatie, inzicht verkrijgen in uitgevoerde 
beveiligingsonderzoeken door de IT-dienstverlener, zodat eventuele gevolgen daarvan voor SZW kunnen 
worden ingeschat.
4.5 Frauderisico’s die wij vorig jaar schetsten zijn nog steeds niet beheerst
4.5.1 Financieel Dienstencentrum
Het wijzigen van bankrekeningnummers van crediteuren vraagt om een gedegen controle op de 
identiteit en bevoegdheid van de aanvrager en op de echtheid van de aangeleverde 
brondocumenten.
In 2022 heeft het Financieel Dienstencentrum (FDC) deze -handmatige- controles onvoldoende 
zichtbaar uitgevoerd, waardoor het hiermee samenhangende frauderisico onvoldoende is beperkt.
Het FDC is sinds eind 2021 voornemens om de naam- nummercontrole te automatiseren, zoals bij 
enkele andere departementen al gebeurt. Ondanks goede intenties van het FDC is er ruim een jaar 
later nog geen zicht op een concrete implementatiedatum voor dit voornemen.
Wij adviseren het FDC op korte termijn de naam- nummercontrole te automatiseren, dan wel andere maatregelen 
te treffen om het frauderisico effectief en controleerbaar te beperken. Bij onze controle van het FDC, gericht op dit 
risico, hebben wij overigens niet geconstateerd dat deze vorm van fraude zich heeft gemanifesteerd.
4.5.2 RCN-unit SZW 
De frauderisico’s in het betaalproces bij de RCN-unit van SZW zijn nog steeds aanwezig en er zijn 
geen toereikende beheersmaatregelen getroffen ondanks dat wij hierover al in 2021 hebben 
gerapporteerd. 
De geautomatiseerde oplossing, implementatie van een koppeling voor het uitbetalen van 
uitkeringen, is vertraagd. Hierdoor bestaat nog steeds een risico op het onrechtmatig verstrekken 
van te hoge uitkeringen en/of uitkeringen aan onjuiste personen.
Wij herhalen onze aanbeveling om extra interne controles op het betaalproces uit te voeren. 
6 https://www.rijksoverheid.nl/documenten/rapporten/2022/07/04/cybersecuritybeeld-nederland-2022
 Auditrapport 2022 | Ministerie van Sociale Zaken en Werkgelegenheid (XV) |
