De gevraagde assurance onderzoeken geven tot op heden niet de gewenste zekerheid. 
RvIG onderzoekt momenteel de resultaten uit deze rapportages om de gepaste maatregelen 
te kunnen treffen in de opbrengstenverantwoording en in de informatiebeveiliging.
3.9 Aandachtspunten
3.9.1  BZK Kern: onnodige begrotingsonrechtmatigheden vanwege foutieve informatie bij koppelvlakken 
met andere organisaties
Naar aanleiding van een budgetoverschrijding in 2021 heeft BZK in 2022 een plan van aanpak 
opgesteld om budgetoverschrijdingen na de zogenaamde veegbrief te voorkomen. Na de veegbrief 
is door BZK geconstateerd dat op de begrotingshoofdstukken IV en VII het verplichtingenbudget is 
overschreden met ruim € 20 miljoen.
Evenals vorig jaar vond dit plaats op de koppelvlakken met andere organisaties waar BZK van 
afhankelijk is. Wij adviseren om een risicoanalyse op te stellen met een juiste inschatting van de 
foutrisico’s op de koppelvlakken en daar extra maatregelen te treffen waar onder (tijdige) controles 
om fouten in de toekomst te voorkomen.
3.9.2 BZK Kern: Subsidies en bijdragen, overweeg meer guidance in controleprotocollen
Wij hebben de administratieve organisatie en interne beheersing in het proces rond de subsidies en 
bijdragen onderzocht. Er zijn voldoende beheersingsmaatregelen getroffen om de rechtmatigheid 
en getrouwheid van de verplichtingen, uitgaven en vaststellingen te waarborgen. De vastlegging 
van uitgevoerde processtappen zoals de staatssteuntoets en de beoordeling van begrotingen en 
verantwoordingen, zijn vaak te summier. Dit bemoeilijkt de controleerbaarheid van beslissingen 
in het proces. Wij hebben ook goede voorbeelden gezien en adviseren om die als norm te hanteren 
voor de vastleggingen.
Verder komt uit onze reguliere subsidiecontrole en uit de gevraagde reviews van accountants-
controles op verantwoordingsinformatie subsidie BZK naar voren dat BZK geen specifieke eisen 
stelt aan de besteding van de subsidie en de controle daarop. Momenteel wordt in de subsidie-
beschikkingen verwezen naar de Kaderwet overige BZK-subsidies en het Kaderbesluit BZK 
subsidies. Die bevatten geen specifieke eisen maar algemene normen.
Voor subsidies met een substantieel risico op oneigenlijk gebruik kan BZK informatie- en 
controleprotocollen opstellen met eisen aan de besteding van de subsidie en de controle daarop. 
In het controleprotocol kan ook een specifiek model controleverklaring worden opgenomen.
3.9.3 Gemeente- en Provinciefonds: Aandachtspunt voor interne beheersing 
BZK heeft een adequaat proces voor het voeren van de administratie van het Gemeentefonds en 
het Provinciefonds. Bij het Gemeentefonds en het Provinciefonds is de administratieve organisatie 
en de interne beheersing vastgelegd in procesbeschrijvingen en werkinstructies. De samenhang 
tussen de procesbeschrijvingen en de werkinstructies onderling en met een risicoanalyse in relatie 
tot de doelstellingen van de fondsen is echter niet altijd duidelijk. Bij het doen van navraag is 
gebleken dat de betrokken medewerkers wel het benodigde inzicht hebben in hoe risico’s beheerst 
worden. Wij hebben de volgende aanbevelingen:
• structureer de procesbeschrijvingen en werkinstructies, zodat duidelijk is op welk fonds een 
document betrekking heeft en zodat daarnaast ook duidelijk is dat er geen risico’s of 
processtappen in de beheersing gemist zijn;
• maak expliciet of de geïmplementeerde beheersingsmaatregelen de geïdentificeerde risico’s 
adequaat afdekken.
3.9.4 OBF (voormalig UBR): V erkrijg inzicht in de mate van beheer en beveiliging van uitbestede informatiesystemen 
Het financiële landschap Exact en de daaraan verwante applicaties van het agentschap UBR was 
voorheen bij SSC-ICT gehost. Agentschap UBR heeft in 2021 besloten de hosting van het financiële 
landschap uit te besteden aan een commerciële serviceorganisatie.
 Auditrapport 2022 | Ministerie van Binnenlandse Zaken en Koninkrijksrelaties (VII) |
