1.2 Kleine financiële stromen leiden soms tot rechtmatigheidsproblemen en tot een 
disproportionele verantwoordings- en controle-inspanning
Wanneer SZW de bovenbeschreven robuuste beheersystematiek niet gebruikt levert dat soms 
problemen op. Dit speelt bijvoorbeeld bij het verstrekken van uitkeringen door de Rijksdienst 
Caribisch Nederland-unit SZW (RCN-unit SZW) waar SZW zelf het beleid uitvoert. Van verschillende 
uitkeringen hebben wij niet altijd kunnen vaststellen dat dat volgens de regels is gebeurd, omdat er 
onvoldoende interne controle op de uitkeringsverstrekking heeft plaatsgevonden. Daarom hebben 
wij bijvoorbeeld al het geld van de loonderving als onzeker aangemerkt. 
De loondervingsgelden worden verantwoord op twee relatief kleine beleidsartikelen. De onzekere 
bedragen maken hierdoor een zodanig groot deel uit van het beleidsartikel dat de minister deze 
heeft moeten toelichten in de bedrijfsvoeringsparagraaf. Omdat de minister dat correct heeft 
gedaan, staan deze onzekerheden de afgifte van een goedkeurende controleverklaring niet in de weg.
Overigens is het financieel belang van Caribisch Nederland in de verantwoording van SZW relatief 
gering, ongeveer 0,1%. De uitgebreide verantwoordings- en controle-inspanning voelt, gegeven het 
beperkte financiële belang, disproportioneel aan. Door gemaakte afspraken over fouten en toleranties, 
administratieve verslaggevingskeuzes en het op orde moeten hebben van het financieel beheer 
komt dit onderwerp steeds weer aan bod. In paragraaf 3.1 gaan wij nader in op Caribisch Nederland. 
In paragraaf 4.1 gaan wij vervolgens in op een ander belangrijk voorbeeld van een financiële stroom die 
niet wordt uitgevoerd volgens de robuuste beheersystematiek; de regeling Crisisdienstverlening. Bij de 
regeling Crisisdienstverlening voorziet het ontwikkelde beleid niet in duidelijke verantwoordingsregels.  
Hierdoor weet SZW niet of het geld van deze regeling rechtmatig is besteed. Daardoor hebben wij 
ook deze gelden in zijn geheel als onzeker aangemerkt. De minister heeft dit in de bedrijfsvoerings -
paragraaf adequaat toegelicht.
Wij baseren ons bij onze controle op de door het ministerie gemaakte vastleggingen rond financiële 
transacties. Bij het ontbreken van dergelijke vastleggingen kunnen wij veelal niet meer vaststellen of 
de regels correct gevolgd zijn. Dan merken wij de uitkomsten van deze transacties aan als onzeker. 
Dat betekent echter niet automatisch dat die transacties daadwerkelijk fout of frauduleus zijn.
1.3 Uitdagingen voor de toekomst: een goede balans vinden tussen rechtmatigheid en 
rechtvaardigheid
In het programma Werk aan Uitvoering is een grondige analyse gemaakt van wat er beter moet in 
de dienstverlening aan het publiek en wat – politiek, beleid en uitvoering – daarin gezamenlijk te 
doen hebben. Er wordt veel inzet gepleegd om de dienstverlening aan burgers en ondernemers te 
verbeteren en daarbij wordt stap voor stap, vooruitgang geboekt.
Tijdens onze controle zijn wij een aantal maal tegen dilemma’s aangelopen die betrekking hadden op 
dit thema en meer specifiek op de afweging tussen rechtmatig versus rechtvaardig handelen. 
Voordehandliggende oplossingen die menswaardig en rechtvaardig voelen, passen soms niet binnen  
de wet- en regelgeving. 
In het kader van rechtmatigheid is er vrijwel geen mogelijkheid om af te wijken van de bepalingen 
in de wet- en regelgeving, ook al voelt het strikt houden aan de regelgeving soms onrechtvaardig 
aan. Als er tegen de juridische regels in een uitkering of kwijtschelding is verleend, bijvoorbeeld 
omwille van de menselijke maat, kan het genomen besluit volstrekt begrijpelijk zijn, maar toch 
onrechtmatig. Juist omdat de specifieke omstandigheden van mensen niet altijd hetzelfde zijn, 
is het vrijwel onmogelijk om met ieders persoonlijke situatie rekening te houden.
SZW heeft dit dilemma onderkend en werkt voortvarend aan oplossingen.
 Auditrapport 2022 | Ministerie van Sociale Zaken en Werkgelegenheid (XV) | 8
