2.2 Overschrijding van rapporteringstoleranties
De minister heeft in de bedrijfsvoeringsparagraaf in het jaarverslag gerapporteerd over de 
comptabele rechtmatigheid van de uitkomsten van de begrotingsuitvoering over 2022. In het 
onderdeel rechtmatigheid zijn de rechtmatigheidsfouten en onzekerheden gemeld die samengeteld 
hebben geleid tot overschrijding van de voorgeschreven rapporteringstoleranties. 
Door een ontoereikend controlebeleid, ten aanzien van de loonderving die de RCN-unit SZW in 
Caribisch Nederland uitkeert, kunnen wij niet controleren en daarom merken wij de financiële 
stromen die hiermee gemoeid zijn als onzeker aan. Deze onzekere bedragen zijn zo groot ten 
opzichte van artikel 3 Arbeidsongeschiktheid (Wet ongevallenverzekering BES) en artikel 6 Ziekte en 
verlofregelingen (Wet ziekteverzekering BES) dat de minister deze heeft toegelicht in de 
bedrijfsvoeringsparagraaf. Ook op de begrotingsartikelen 8 Oudedagsvoorziening (Wet algemene 
ouderdomsverzekering BES) en 9 Nabestaanden (Wet algemene weduwen- en wezenverzekering 
BES) hebben wij fouten en onzekerheden geconstateerd die zo groot zijn ten opzichte van de 
begrotingsartikelen dat de minister deze heeft toegelicht in de bedrijfsvoeringsparagraaf.
Door een ontoereikend M&O-beleid, specifiek het controlebeleid, ten aanzien van de ‘Tijdelijke 
regeling aanvullende crisisdienstverlening COVID-19’, merken wij de gehele financiële stromen die 
hiermee gemoeid zijn op artikel 5 Werkloosheid als onzeker aan. Het betreft de verplichtingen uit 
2022 alsmede de voorschotten uit 2021 die in 2022 zijn afgeboekt uit de saldibalans. Alleen de 
onzekerheid over de verplichtingen is zo groot ten opzichte van artikel 5 Werkloosheid dat de 
minister deze heeft toegelicht in de bedrijfsvoeringsparagraaf.
2.3 Totstandkoming niet-financiële informatie
Als onderdeel van de wettelijke taak hebben wij onderzoek uitgevoerd naar de betrouwbare 
totstandkoming van de niet-financiële verantwoordingsinformatie en of de niet-financiële 
verantwoordingsinformatie niet strijdig is met de financiële verantwoordingsinformatie. Uit ons 
onderzoek blijken geen bevindingen.
Van de in het jaarverslag op te nemen niet-financiële informatie hebben wij vastgesteld dat deze op 
het moment van het afgeven van de controleverklaring nog niet definitief en volledig is. Het betreft 
niet-financiële informatie en de ontwikkelingen daarin die in het jaarverslag veelal met ‘PM’ zijn 
aangeduid. Het gaat hierbij met name om (kern)cijfers en toelichtingen in de beleidsprioriteiten en 
de beleidsartikelen. In onderdeel D ‘Departementspecifieke informatie’ ontbreekt informatie in de 
tabellen uit onderdeel D10 ‘Sociale fondsen SZW’ en ontbreken figuren in D11 ‘Koopkracht’. 
Tenslotte ontbreken cijfers en/of toelichtingen in bijlagen E1 ‘Toezichtrelaties rechtspersonen met 
een wettelijke taak en zelfstandige bestuursorganen’.
De definitieve cijfers worden medio maart 2023 verwacht, wanneer de jaarverslagen van UWV 
respectievelijk SVB beschikbaar komen. De definitieve cijfers dienen in ieder geval voor aanbieding 
van het jaarverslag aan de Tweede Kamer te worden toegevoegd.
De directie FEZ verwerkt alle definitieve cijfers van het UWV en SVB in het jaarverslag. 
Deze wijzigingen worden door de Auditdienst Rijk beoordeeld aan de hand van wijzigingsbladen. 
Deze procedure is in overeenstemming met de desbetreffende bepalingen in de Regeling 
rijksbegrotingsvoorschriften 2023.
 Auditrapport 2022 | Ministerie van Sociale Zaken en Werkgelegenheid (XV) | 12
