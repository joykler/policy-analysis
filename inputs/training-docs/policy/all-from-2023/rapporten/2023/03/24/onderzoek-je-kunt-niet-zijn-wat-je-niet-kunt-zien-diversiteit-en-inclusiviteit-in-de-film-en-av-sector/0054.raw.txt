Ook gedurende de beide duidingssessies wordt dit beeld herkend. Dat er creatiever met casting kan worden 
omgegaan bevestigt een andere respondent ook onder de titel “Eerste stap gezet en nu door!”: 
“Ik heb het idee dat er de afgelopen jaren veel stappen gezet zijn richting een meer inclusief landschap. 
Wel vind ik dat er nog steeds sprake is van weinig creatieve casting in veel gevallen. Marokkanen worden 
vaak gecast als crimineel of terrorist, getrouwde stellen zijn bijna altijd een oudere man en een jongere 
vrouw, zwarte vrouwen zijn vaak moeders. Ik zou graag zien dat een zwarte vrouw ook als politicus, 
advocaat of professor kan worden gecast. Een Marokkaanse man als basisschool leraar, rechter of 
verpleegkundige. Daar is mijns inziens nog veel te halen.” 
 
Stereotypes 
Als acteurs van kleur worden gecast geven ze aan dat dat vaak in stereotypische rollen is. Maar ook achter de 
schermen heersen stereotypes volgens respondenten. Zo beschrijft één van de enquêterespondenten:  
“Ik zie weinig mensen van kleur die passen binnen die omgeving zonder stereotypering. Vaak word ik 
gevraagd of ik beats maak, terwijl ik juist orkestmuziek schrijf en wil schrijven voor speelfilms.” 
 
Een ervaring van een acteur wordt beschreven onder de titel “Nee zeggen”:  
“Er begint verandering te komen, maar naar mijn idee gaat het nog veel te langzaam. Ik heb heel vaak 
nee moeten zeggen voordat ik serieus genomen werd als actrice die niet alleen Turkse rollen wil spelen 
en dan ook nog Turkse rollen die stereotyperend zijn. Of de eeuwige vriendin van de hoofdrol. Of 
eenzijdige vrouwenrollen. En nu heb ik het over de rollen.” 
 
Dit wordt bevestigd door twee acteurs die we interviewden. Een van hen vertelde: “Het is in het begin van mijn 
carrière allemaal uithuwelijken, familieproblemen enzovoorts geweest” en de ander legde uit “Ik kom uit een 
tijd dat castingbureaus zeiden ‘Er zijn geen rollen voor Marokkanen’. Daar ligt ook een verantwoordelijkheid 
voor castingbureaus. Maar die nemen die verantwoordelijkheid tegenwoordig ook.” Iets wat in ons gesprek met 
een casting director ook naar voren kwam: “Ok, een Marokkaanse boef is prima maar laat er dan ook een 
Marokkaanse rechter in voorkomen. En toen kreeg ik van de regisseur de respons: ‘Ik ken geen Marokkaanse 
rechter’.”  
 
Ruimte voor álle verhalen 
Aan de andere kant van stereotypes bestaat ook het risico op een overcorrectie waardoor niet alle verhalen 
worden verteld. “Ik snap de struggle. Het is ook gewoon een interessante uitdagende rol – mishandelde vrouw 
spelen – maar als ik dan weer de zoveelste mishandelde moslimvrouw moet vertolken word ik er ook wel moe 
van. Tegelijkertijd vind ik dat dingen te snel worden geproblematiseerd. Het is het gevaar van één single story, 
we moeten ook de Lale Guls van de wereld koesteren. Dat verhaal mag er ook gewoon zijn.”  
DSP-groep RAPPORT ─ Je kunt niet zijn wat je niet kunt zien
