• Hoewel het oordeel over de inclusiviteit van de sector overwegend negatief is, wordt er tegelijkertijd wel 
vaak op gewezen dat het onderwerp steeds meer serieuze aandacht krijgt en dat ook al verbeteringen 
zichtbaar zijn.  
 
Tot slot 
Dit is het eerste onderzoek in Nederland naar de etnische diversiteit en inclusiviteit van de film- en AV-sector. 
Het onderzoek laat zien dat er in de sector, afgezet tegen het landelijke gemiddelde, enigszins sprake lijkt van 
een representatieve vertegenwoordiging van de voor Nederland relevante etnische strata. Echter, de sector is 
ruimtelijk geconcentreerd in de Randstad en het etnisch-demografische profiel van deze regio is veel diverser 
dan het landelijke gemiddelde. Afgezet tegen dat profiel is vermoedelijk sprake van ondervertegenwoordiging. 
Bovendien zien we dat de positie van makers van kleur binnen de sector minder stevig is dan bij witte makers. 
Ze hebben minder werk, zijn vaak korter werkzaam in de sector en zijn ondervertegenwoordigd in 
leidinggevende functies. Deze achtergestelde positie vertoont een samenhang met de inclusiviteit. Deze wordt 
door een grote meerderheid van makers van kleur als onvoldoende ervaren, wat zich ook vertaalt in een 
negatiever oordeel over de sociale veiligheid op de werkvloer.  
 
Tegelijkertijd blijkt uit het onderzoek dat met name mannelijke, witte oudere professionals met leidinggevende 
functies de diversiteit en inclusiviteit het meest positief beoordelen. Gelet op hun positie zouden zij juist 
degenen moeten zijn die het thema agenderen en/of het beleid bepalen. Dat is echter een lastige opgave 
wanneer deze personen zelf het probleem niet zien. Het onderzoek sluit daarom af met de oproep aan de 
sector en het ministerie van OCW bewustwording te entameren, in het bijzonder bij degenen die binnen de 
sector het diversiteit- en inclusiebeleid bepalen. 
 
  
DSP-groep RAPPORT ─ Je kunt niet zijn wat je niet kunt zien 9
