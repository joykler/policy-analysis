4 Inclusiviteit in de film- en AV-sector 
Diversiteit gaat over de verscheidenheid van een groep of organisatie. Over aantallen en percentages. Maar 
diversiteit zegt nog niets over de aard van die verscheidenheid. Inclusiviteit gaat over hoe er met die 
verscheidenheid wordt omgegaan en hoe dat wordt beleefd door de betrokkenen. In dit hoofdstuk gaan we in 
op de vraag hoe inclusief de film- en AV-sector ervaren wordt en welke thema’s daarbij spelen. Eerst kijken we 
wie de sector wel en wie de sector niet inclusief ervaren. Vervolgens gaan we in op de voorbeelden die worden 
aangevoerd om te illustreren in welke mate de sector kan worden aangemerkt als inclusief. Voor dit hoofdstuk 
wordt gebruik gemaakt van de enquêteresultaten, semigestructureerde interviews en twee duidingssessies 
waarin de enquêteresultaten verder verdiept zijn. Merk op dat anders dan het vorige hoofdstuk inclusiviteit 
geen objectief gegeven is. Anders dan diversiteit gaat het primair om beleving. Dat betekent ook dat het goed 
denkbaar is dat een bepaalde situatie die door de een als veilig en inclusief wordt beleefd door de ander als 
onveilig en weinig inclusief wordt ervaren. Daarbij zij opgemerkt dat de toegenomen aandacht voor het 
onderwerp in de media in het afgelopen decennium waarschijnlijk een attenderend effect heeft gehad 
waardoor meer makers in de sector een kritische houding hebben aangenomen.  
 
4.1 Mate van ervaren inclusiviteit 
Inclusiviteit is op drie manieren bepaald. Ten eerste heeft een aantal interviews plaatsgevonden met makers 
van kleur. Ten tweede is in de enquête de vraag gesteld “In welke mate zou je de film- en tv-sector als inclusief 
bestempelen?”. Ook is binnen de enquête de narratieve vraag gesteld: “Als je iemand moet uitleggen in 
hoeverre de film- en tv-sector inclusief is, welke persoonlijke ervaring zou je dan delen om duidelijk te maken of 
je jouw sector juist wel of juist niet als inclusief ervaart?” met als vervolgvraag: “Zou je deze ervaring 
omschrijven als een positieve of negatieve ervaring?” Ten derde zijn de uitkomsten van die ervaringen 
vervolgens geduid in twee sessies met elf makers uit de sector. In totaal hebben 391 respondenten hun 
ervaringen over inclusiviteit gedeeld. 
 
Resultaten 
Als het gaat om de vraag in hoeverre makers de film- en AV-sector als inclusief bestempelen zegt ongeveer de 
helft van de respondenten dat deze niet inclusief is. Een op de vijf vindt de sector wel inclusief. (De overige 
respondenten zijn neutraal in hun antwoord.) Tussen makers van kleur en witte makers bestaat een verschil. 
Makers van kleur vinden in twee op de drie gevallen dat de sector niet inclusief is. Witte makers zijn in iets 
minder dan de helft van de gevallen die mening toegedaan. Witte makers vinden bovendien in bijna een kwart 
van de gevallen dat de sector wel inclusief is. Makers van kleur vinden dat in 13% van de gevallen. Opvallend is 
verder dat de mate van inclusiviteit nog sterker dan met etnische diversiteit samenhang vertoont met gender. 
Zo vindt 65% van de vrouwen de sector (zeker) niet inclusief, tegenover 41% van de mannen. 
 
  
DSP-groep RAPPORT ─ Je kunt niet zijn wat je niet kunt zien 42
