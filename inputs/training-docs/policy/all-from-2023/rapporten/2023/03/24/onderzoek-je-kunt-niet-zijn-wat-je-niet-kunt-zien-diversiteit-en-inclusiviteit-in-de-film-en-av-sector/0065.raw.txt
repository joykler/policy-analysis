Inclusiviteit van de sector 
Diversiteit is wat anders dan inclusiviteit. Daar waar bij het bepalen van etnische diversiteit vooral feitelijk wordt 
gekeken naar de percentages en relatieve representatie van etnische groepen binnen de sector, gaat het bij 
inclusiviteit om de beleving van deze strata over de mate waarin zij zich welkom voelen en ervaren dat hun 
inzichten en zienswijzen serieus worden genomen. De inclusiviteit van de sector wordt binnen dit onderzoek 
primair bepaald op basis van de enquête. Zoals eerder benoemd, moet bij de enquête de kanttekening worden 
gemaakt dat niet uit te sluiten valt dat makers van kleur en witte makers die vooral kritisch staan tegenover de 
huidige situatie rond inclusiviteit bovengemiddeld vaak hebben gerespondeerd. Juist ten aanzien van de vraag 
in hoeverre makers de sector als inclusief ervaren kan deze respons-bias het beeld vertekenen.  
 
• Wat zijn ervaringen die de betreffende makers hebben in de sector waaruit zou blijken dat de sector 
al dan niet inclusief is ten opzichte van hun culturele achtergrond. 
Een minderheid van ongeveer 20% van de enquêterespondenten oordeelt (gematigd) positief over de 
inclusiviteit van en de sociale veiligheid binnen de film- en AV-sector. Een toelichting op dit positieve oordeel 
wordt nauwelijks gegeven en waar dat wel wordt gedaan, blijkt dat vooral wordt gewezen op de vooruitgang die 
wordt geboekt maar dat ook dan feitelijk nog wordt gesteld dat het doel niet is bereikt.  
 
Worden de kenmerken van degenen die positief oordelen over de inclusiviteit van de sector vergeleken met 
degenen die negatief oordelen over de sector, dan springt een aantal zaken in het oog:  
• Witte makers zijn positiever dan makers van kleur. 
• Mannen zijn positiever dan vrouwen. 
• Ouderen zijn positiever dan jongeren. 
• Makers in een leidinggevende positie zijn positiever dan makers in een niet-leidinggevende rol. 
 
Deze factoren versterken elkaar. Dat betekent dat oudere witte mannen in leidinggevende posities het meest 
positief zijn over de mate van inclusiviteit en sociale veiligheid. Ruim 40% van deze groep is positief over de 
inclusiviteit (dat is 2,5 keer hoger dan gemiddeld). Vrouwelijke makers van kleur in een leidinggevende positie 
oordelen daarentegen in 75% van de gevallen negatief over de inclusiviteit in de sector (en nagenoeg nooit 
positief). 
 
Ongeveer de helft van de respondenten oordeelt dat de sector (zeker) niet inclusief is. Wordt gekeken naar 
degenen die deze mening is toegedaan dan valt het volgende op:  
• Makers van kleur ervaren de inclusiviteit negatiever dan witte makers. 
• Vrouwen ervaren de inclusiviteit negatiever dan mannelijke makers. 
• Jongeren ervaren de inclusiviteit negatiever dan oudere makers. 
• Makers zonder leidinggevende functie ervaren de inclusiviteit negatiever dan makers met een 
leidinggevende functie. 
 
DSP-groep RAPPORT ─ Je kunt niet zijn wat je niet kunt zien 65
