terminologie, voerden we een literatuuronderzoek uit. Aan de hand daarvan definieerden we relevante 
begrippen zoals ‘etniciteit’, ‘diversiteit’, ‘makers van kleur’ en ‘inclusiviteit’. Om een uitspraak te kunnen doen 
over de mate waarin de film- en AV-sector een afspiegeling is van de Nederlandse samenleving, was het 
belangrijk om een goed beeld te hebben van de diversiteit van de gehele Nederlandse samenleving. De 
deskresearch werd dus ook gebruikt om een referentiebeeld te maken van de diversiteit van de Nederlandse 
samenleving, aan de hand van CBS-cijfers, zodat we daarmee naderhand de film- en AV-sector kunnen 
vergelijken. 
 
2.2.2 Diepte-interviews  
Er zijn zes semigestructureerde diepte-interviews gevoerd met personen van kleur die werkzaam zijn in de film- 
en AV-sector (onder meer als regisseur of casting director). Met hen werd gesproken over de huidige stand van 
zaken van inclusie en diversiteit in de sector. Aan bod kwam eveneens op welke wijze verhalen verteld kunnen 
worden en welke vertelperspectieven gehanteerd worden. De gesprekken gaven de onderzoekers aandachts-
punten mee voor de uitwerking van het verdere onderzoek.  
 
2.2.3 Enquête en duidingssessies 
Een online enquête is uitgezet onder mensen die werkzaam zijn in de film- en AV-sector. Omdat er geen 
adressenbestand beschikbaar is, zijn organisaties in de film- en AV-sector, zoals beroeps- en belangen-
verenigingen, gevraagd om de enquête te verspreiden onder hun leden. 16 organisaties hebben hieraan 
5
meegewerkt. Uiteindelijk reageerden 694 respondenten. Omdat niet bekend is hoeveel personen 
aangeschreven werden kan geen harde uitspraak worden gedaan over het responspercentage. Op deze 
beperking komen we terug in paragraaf 2.4 (Reikwijdte en beperkingen van het onderzoek).  
 
Narratieve onderzoeksmethode 
Naast het verzamelen van kwantitatieve gegevens over onder meer de functie van de respondent en diens 
etnische achtergrond konden we met behulp van de narratieve onderzoeksmethode focussen op de 
inclusiviteit van de sector. Bij de narratieve onderzoeksmethode staan persoonlijke ervaringen centraal. Het 
maakt het mogelijk om grote aantallen ervaringen systematisch te verzamelen en te analyseren. Zo kregen 
respondenten de volgende vraag:  
‘Als je iemand moet uitleggen in hoeverre de film- en AV-sector inclusief is, welke persoonlijke ervaring 
zou je dan delen om duidelijk te maken of je jouw sector juist wel of juist niet als inclusief ervaart?’ 
 
De ervaringen werden vervolgens door respondenten zelf geduid. Zo ontstonden verhaalfragmenten met 
kwantificeerbare labels die het én mogelijk maken om kwalitatieve informatie kwantitatief te duiden (door 
analyse van veel voorkomende patronen), én om specifieke clusters van ervaringen te analyseren (bijvoorbeeld 
mensen van kleur die juist wel of juist geen inclusie ervaren in de sector). 
 
5
 Zie bijlage 8. 
DSP-groep RAPPORT ─ Je kunt niet zijn wat je niet kunt zien 15
