1 Inleiding 
In 2015 leidde de hashtag #OscarsSoWhite tot ophef in Hollywood. Het gebrek aan diversiteit, dat al decennia 
speelde in de bekendste filmindustrie ter wereld, drong het publieke bewustzijn binnen. In dat jaar gingen alle 
1
twintig acteernominaties naar een witte acteur, net als het jaar daarop. Sinds 2015 veranderde de situatie iets , 
maar er bestaat nog altijd een sterke ondervertegenwoordiging van gemarginaliseerde groepen in de 
Amerikaanse filmindustrie (Hunt, et al., 2018).  
 
Ook in Nederland is er meer aandacht gekomen voor een gebrek aan diversiteit binnen de film- en audiovisuele 
sector (AV-sector). Bij de longlist van de Gouden Kalveren van 2020 werd geconstateerd dat niet één film 
geregisseerd of geschreven was door een maker van kleur. Van de tachtig hoofdrollen werden er vijf gespeeld 
door een acteur van kleur, en van de 24 films werden er weinig verteld vanuit een ander perspectief dan wit. En 
‘ook bij de fondsen, omroepen en directies van opleidingen en Filmacademie is de dominante kleur wit,’ schreef 
de Filmkrant (Dijksterhuis, 2020).  
 
Mede geïnspireerd door de Black Lives Matter-beweging werd in de zomer 2020 door Iraida Markus-Meerzorg 
2 3
en Manoushka Zeegelaar Breeveld het initiatief KLEUR gestart. Vanuit KLEUR werd een aanjager opgesteld 
waarin de sector wordt opgeroepen diversiteit en inclusiviteit serieus te nemen. De aanjager – waarin meerdere 
concrete stappen worden benoemd – is door meer dan 700 branchegenoten ondertekend. Ook de Dutch 
Academy For Film (DAFF) sloot zich bij het initiatief aan. KLEUR heeft samen met DAFF bij het ministerie van 
OCW aandacht gevraagd voor het thema. 
 
Voor het ministerie van OCW is een inclusieve en diverse film- en AV-sector van belang. OCW voert daarom een 
inclusief cultuurbeleid, bedoeld voor alle Nederlanders. Cultuur is van en voor iedereen ongeacht herkomst, 
sekse, leeftijd, opleiding, religie, inkomen of seksuele oriëntatie. Een evenwichtige afspiegeling van de film- en 
AV-sector ten opzichte van de Nederlandse samenleving is hierin belangrijk. Of hier sprake van is, is echter 
onbekend. Ook is onbekend in hoeverre de film- en AV-sector inclusief is, in de zin dat alle etnische-groepen in 
gelijke mate toegang hebben tot de sector. Daarom heeft OCW in lijn met het verzoek van het initiatief KLEUR 
opdracht gegeven voor een onderzoek dat als doel heeft vast te stellen in hoeverre er sprake is van een 
evenwichtige afspiegeling van de Nederlandse samenleving in de film- en AV-sector op het gebied van culturele 
achtergrond. Dit rapport doet verslag van de uitkomsten van het onderzoek.  
 
 
 
 
 
1
 De University Of California becijferde dat over de periode 2008 tot 2015 8% van de Oscar genomineerden deel uitmaakte van een 
etnische minderheid. Over de periode 2015 tot en met 2023 maakte 17% van de genomineerden deel uit van een etnische minderheid. Dit 
is een verbetering maar nog steeds geen representatieve vertegenwoordiging van de etnische diversiteit van de Amerikaanse samenleving. 
Zie verder: https://dramaticarts.usc.edu/usc-programs-trace-oscars-past-and-work-to-change-oscars-future/ 
2
 Sinds 2023 wordt het initiatief vanuit de zelfstandige stichting KLEUR verder vormgegeven. 
3
 https://www.kleurinfilmentv.nl/ 
DSP-groep RAPPORT ─ Je kunt niet zijn wat je niet kunt zien 11
