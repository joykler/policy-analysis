5 Conclusies 
In dit hoofdstuk worden aan de hand van het beantwoorden van de onderzoeksvragen de conclusies van het 
onderzoek gegeven. 
 
5.1 Beantwoording onderzoeksvragen 
De onderzoeksvragen zijn beantwoord op basis van vier methoden van onderzoek. In de eerste plaats hebben 
interviews plaatsgevonden met makers in de sector. In de tweede plaats heeft een analyse plaatsgevonden van 
een aselecte steekproef van hoofdzakelijk (mede) met publieke middelen gefinancierde film -en AV-producties 
uit de periode 2018-2020. In de derde plaats is een enquête afgenomen onder bijna 700 makers. Tot slot zijn 
de enquêteresultaten door middel van een narratieve methode in twee werksessies geduid met makers. Bij de 
afgenomen enquête moet een belangrijke kanttekening worden geplaatst. Hoewel de respons qua grootte 
meer dan voldoende is om zinvolle statistieken te maken, vraagt de representativiteit van de respons wel de 
nodige aandacht. Vanwege AVG-beperkingen was het namelijk niet mogelijk om na te gaan of tussen 
respondenten die hun medewerking aan de enquête verleenden en degene die dat niet deden betekenisvolle 
verschillen bestaan. Niet uit te sluiten valt dat makers van kleur of witte makers bij wie het onderwerp aan het 
hart gaat vaker respondeerden dan makers voor wie het onderwerp verder af staat. Bovendien levert een 
vergelijking van de respons met referentiecijfers een indicatie op dat vrouwen bovengemiddeld vaak hebben 
gerespondeerd. In hoeverre deze biases daadwerkelijk zijn opgetreden en doorwerken in de resultaten kan niet 
worden bepaald. 
 
Diversiteit achter de schermen 
• Hoe divers, dat wil zeggen representatief, is de samenstelling van de Heads of departments (de 
eindverantwoordelijken van de verschillende disciplines) bij films, televisieseries en 
documentaires? 
Op basis van het onderzoek kan worden geconcludeerd dat voor het totaal aantal professionals de film- en AV- 
sector in grote lijnen representatief is. Dat wil zeggen: het percentage makers dat op grond van de CBS-definitie 
aangemerkt moet worden als een persoon met een migratieachtergrond (35%) is niet lager dan in de 
Nederlandse samenleving (24%). Makers met een migratieachtergrond leverden echter gemiddeld genomen 
aan minder producties een bijdrage dan makers zonder migratieachtergrond. De etnische diversiteit die 
gemeten wordt op het niveau van producties ligt zodoende lager.  
 
De film- en AV-sector is geografisch geconcentreerd in de Randstad. Deze regio is etnisch gezien aanzienlijk 
diverser is dan het landelijk gemiddelde. Wordt de etnische diversiteit van de sector met de cijfers voor de 
Randstad vergeleken dan lijkt sprake van een onder-representatie van etnische minderheden binnen de sector. 
 
  
DSP-groep RAPPORT ─ Je kunt niet zijn wat je niet kunt zien
