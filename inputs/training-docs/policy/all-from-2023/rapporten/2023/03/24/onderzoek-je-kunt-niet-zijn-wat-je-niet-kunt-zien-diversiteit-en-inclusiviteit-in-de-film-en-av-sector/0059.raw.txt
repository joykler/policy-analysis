Een interviewrespondent geeft aan dat er nu wel meer makers van kleur worden gevraagd. “Maar dit is dan vaak 
vanwege hun kleur en niet vanwege hun expertise en talent. Het is nog steeds een ongelijk speelveld.”  
 
De lat ligt hoger voor makers van kleur 
Verschillende respondenten geven aan dat de lat in de sector hoog ligt. En dat die druk wordt verhoogd voor 
mensen van kleur. Er wordt uitmuntendheid verwacht van mensen van kleur, alsof ze moeten compenseren 
voor iets. Eén respondent stelt: “ik heb niet de luxe om mijn werk niet uitmuntend te doen.” Een andere 
respondent vertelt: “ik wist: Ik moet twee keer zo hard werken, kan me geen misstappen veroorloven, sta met 
3-0 achter, beste beentje voor.” Weer een ander: “er worden (indirect en impliciet) hogere eisen gesteld aan 
makers van kleur.” En nog weer een ander: “je komt niet weg met een zesje, je moet altijd minimaal een 7 of 8 
halen.” Onduidelijk blijft in hoeverre makers van kleur nadeel ondervinden van het feit dat ze ten opzichte van 
witte makers duidelijk in de minderheid zijn. Zo wijst een enquêterespondent op het feit dat het aanbod van 
makers van kleur – simpelweg vanwege hun geringere aandeel op de totale bevolking – beperkter is:  
“Ik doe mijn best om inclusief te denken als regisseur, maar ik ervaar daarbij wel een aantal 
hindernissen. Als regisseur wil je goede acteurs voor een rol. Goede acteurs zijn lastiger te vinden onder 
gekleurde mensen. Dit komt simpelweg omdat zich meer "witte" mensen aanmelden op opleidingen tot 
acteur dan "gekleurde mensen". Onder "witte acteurs" is een redelijk grote groep goede en ervaren 
acteurs en onder "gekleurde" mensen is die groep nu eenmaal kleiner, vanwege bovengenoemde 
opleidingssituatie. Dus regelmatig voel ik de druk om divers te casten en dan een concessie te doen aan 
kwaliteit. Begrijp me goed, er zijn ook verrassend goede acteurs onder gekleurde mensen, maar de 
spoeling is wel dunner. Lastig dilemma.” 
 
Gebrek aan sociale veiligheid 
In paragraaf 4.1 werd al aangegeven dat bijna de helft van de makers van kleur geen sociaal veilige 
werkomgeving ervaart. Meerdere (soms zeer zorgelijke) voorbeelden worden aangehaald die verband houden 
met racisme, vooringenomenheid maar soms ook simpelweg onwetendheid of gebrek aan inlevingsvermogen. 
Eén van de respondenten deelt in haar ervaring “Er is nog veel te halen” haar vermoeden van de oorzaak van dit 
gebrek aan veiligheid:  
“Ik ervaar de sector als vooral wit, en redelijk mannelijk, weinig ruimte voor zachtheid. Fijn dat er 
eindelijk intimiteit coaches zijn, vanuit mijn functie werd bemoeienis over verlangen/veiligheid/gesprek 
weggewuifd of niet ontvankelijk verklaard. Die insteek wordt mijns inziens als te vrouwelijk bestempeld. 
Vooraf tijd en moeite investeren levert op de vloer heel veel op.” 
 
De statistieken corresponderen met de beschrijvingen hierboven in die zin dat huidskleur een factor lijkt in hoe 
veilig men zich voelt (zie paragraaf 4.1).  
DSP-groep RAPPORT ─ Je kunt niet zijn wat je niet kunt zien
