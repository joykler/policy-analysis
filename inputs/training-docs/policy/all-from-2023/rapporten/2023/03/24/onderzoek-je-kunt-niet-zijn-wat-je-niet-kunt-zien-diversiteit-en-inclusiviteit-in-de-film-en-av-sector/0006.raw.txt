Samenvatting 
 
De etnische diversiteit in de film- en AV-sector lijkt in grote lijnen representatief voor de etnische 
diversiteit van de Nederlandse samenleving. Maar het onderzoek laat ook zien dat accentverschillen 
naar achtergrond bestaan. Makers van Aziatische, Marokkaanse en Turkse herkomst zijn minder 
gerepresenteerd in de sector. Makers van Surinaamse, Antilliaanse en Indonesische herkomst zijn 
relatief meer gerepresenteerd. Verder zijn makers van kleur ondervertegenwoordigd in 
leidinggevende functies, werken gemiddeld korter in de sector, zijn gemiddeld jonger en hebben 
minder vaak werk dan witte makers. Kijken we naar de verhalen op het scherm dan blijkt in 
fictieproducties het aandeel dragende karakters van kleur lager te liggen dan op basis van het aandeel 
van mensen van kleur in de Nederlandse samenleving verwacht mag worden. Bij non-fictie is juist 
sprake van een oververtegenwoordiging van personages van kleur. Het witte vertelperspectief is ten 
opzichte van de etnische diversiteit van de Nederlandse samenleving oververtegenwoordigd binnen 
de producties. Makers van kleur ervaren de sector als weinig inclusief. Degene die de sector wel 
inclusief ervaren, zijn bovengemiddeld oud, vaak man, en in een leidinggevende functie.  
 
 
Inleiding 
Mede geïnspireerd door de Black Lives Matter-beweging en de discussie over representatie van etnische 
minderheden in de Amerikaanse filmindustrie is in 2020 het initiatief KLEUR gestart. Samen met de Dutch 
Academy For Film (DAFF) heeft KLEUR bij het ministerie van OCW aandacht gevraagd voor het thema diversiteit 
en inclusiviteit in de Nederlandse film- en AV-sector. Omdat dit thema voor OCW van belang is, heeft het 
ministerie DSP-groep gevraagd onderzoek te doen. 
 
Binnen dit onderzoek is vastgesteld hoe etnisch-divers en inclusief de film- en AV-sector is. Zowel achter de 
schermen, op het scherm als in de verhalen die in de producties worden verteld. Hiervoor is onder 694 
professionals werkzaam in de sector een enquête afgenomen, zijn interviews gehouden en hebben twee 
duidingssessies met makers plaatsgevonden. Daarnaast zijn 100 Nederlandse producties uit de periode 2018-
2020 beoordeeld en gecodeerd op diversiteit en vertelperspectief.  
 
Voor het bepalen van de etnische diversiteit en inclusiviteit achter het scherm is binnen het onderzoek sterk 
geleund op de enquête. Vanwege methodische beperkingen kon echter niet worden vastgesteld of de respons 
aselect en representatief is geweest. Wel zijn er indicaties dat vrouwen en leidinggevenden bovengemiddeld 
vaak hebben gerespondeerd. Ook zijn er indicaties dat makers die het onderwerp van belang vinden (en die niet 
tevreden zijn over de huidige situatie) vaker hebben meegedaan aan de enquête dan makers die neutraal staan 
tegenover het thema. Of makers van kleur vaker dan witte makers hebben gerespondeerd kan niet worden 
vastgesteld. Hiervoor werden echter geen indicaties gevonden. Voor de uitkomsten van het onderzoek 
betekenen de mogelijke biases dat alleen (voorzichtige) uitspraken gedaan kunnen worden over de mate 
DSP-groep RAPPORT ─ Je kunt niet zijn wat je niet kunt zien 6
