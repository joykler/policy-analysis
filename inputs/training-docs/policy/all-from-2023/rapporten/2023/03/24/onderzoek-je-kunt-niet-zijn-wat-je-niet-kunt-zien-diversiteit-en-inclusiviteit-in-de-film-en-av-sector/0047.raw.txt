4.2.1 Waaruit blijkt dat de sector inclusief is? 
In de enquête hebben we de respondenten de volgende vraag voorgelegd:  
“Als je iemand moet uitleggen in hoeverre de film- en AV-sector inclusief is, welke persoonlijke ervaring 
zou je dan delen om duidelijk te maken of je jouw sector juist wel of juist niet als inclusief ervaart?” 
 
Op deze vraag is uiteenlopend geantwoord. De antwoorden zijn naderhand door ons geclusterd en in twee 
duidingssessies gethematiseerd. Allereerst bespreken we de vier thema’s die naar voren komen bij de 
respondenten die oordelen dat de sector inclusief is, namelijk: 
• Thema 1: Veranderende representatie op het scherm. 
• Thema 2: Op de goede weg. 
• Thema 3: Bewust van bias. 
• Thema 4: We zijn al inclusief. 
 
Op voorhand merken we op dat respondenten die aangeven dat ze de sector als inclusief ervaren relatief weinig 
een inhoudelijke toelichting op deze ervaring hebben gegeven. Voor zover het wel gebeurt blijkt echter ook dat 
vooral vaak benadrukt wordt dat het beter gaat. Maar dat daarmee nog niet gezegd is dat het gewenste niveau 
van inclusie bereikt is. De aangehaalde quotes in deze subparagraaf zijn in meerderheid van makers die zichzelf 
als wit identificeren. Dit is het gevolg van het feit dat slechts weinig makers van kleur de mening zijn toegedaan 
dat de sector al inclusief is (zie vorige paragraaf 4.1).  
 
Veranderende representatie op het scherm 
Verschillende respondenten constateren dat sprake is van een diverser wordende representatie op het scherm. 
Anders dan voorheen kunnen diverse etnische strata in de Nederlandse samenleving zichzelf herkennen in 
producties. Of zoals één van de interviewrespondenten het verwoordde “Als Spiderman een jongen van kleur is, 
dan kan je dat zijn!” Vooral in het recente verleden zou sprake zijn van een verbetering op dit vlak. Wel wordt 
aangetekend dat er vooral veel focus zou liggen op regie, scenario en cast. Daar zou de echte vordering zijn 
gemaakt.  
“Positief vind ik de verandering die gaande is. Vooral typecasting is iets waar ik me erg aan stoorde de 
afgelopen 20 jaar. De criminelen waren altijd Marokkaans. Nu zie je bij films en series wel een 
verandering en is de cast meer een afspiegeling van de samenleving. Ik doe meerdere producties met 
makers van verschillende culturen. Ook omdat daar op aangedrongen is. Dus enige bemoeienis van 
bovenaf heeft wel zin gehad.” 
 
Anderen wijzen erop dat bij de andere functies in de film- en AV-sector de verandering minder snel en minder 
zichtbaar is. 
DSP-groep RAPPORT ─ Je kunt niet zijn wat je niet kunt zien 47
