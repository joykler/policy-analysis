Onderzoek etnische diversiteit in perspectief 
4
In vergelijking met genderdiversiteit is etnische diversiteit binnen de film- en AV-sector relatief weinig onderzocht. Het onderzoek 
dat wel gedaan is betreft het buitenland. In Groot-Brittannië onderzochten Nwonka & Malik (2021) diversiteitsinitiatieven in de 
Britse film- en AV-sector. Ze merkten op dat de sector enerzijds inclusie en representatie van alle groepen als doel heeft, maar zich 
anderzijds kenmerkt als een sector met diepe (raciale) sociale ongelijkheden. Specifiek benoemen ze structureel minder kansen 
voor zwarte mensen, Aziatische mensen, en mensen behorend tot andere etnische minderheden. Een van de inzichten was dat er 
een gebrek is van betrouwbare data als het gaat om diversiteit in de sector. Ook constateerden ze een te grote nadruk op 
kwantitatieve data boven kwalitatieve data. De terminologie en gebruikte categorieën zijn fluïde en de genuanceerde ervaringen 
van verschillende groepen krijgen onvoldoende plek.  
 
In Groot-Brittannië wordt gewerkt met de BFI Diversity Standards. Dit bestaat uit een reeks eisen waar producties aan moeten 
voldoen, willen ze in aanmerking komen voor fondsfinanciering van het British Film Institute (BFI). Het gaat bijvoorbeeld om criteria 
waarbij de hoofdpersoon tot een ondervertegenwoordigde groep behoort, maar ook over de samenstelling van de Heads of 
Department en baankansen voor ondervertegenwoordigde groepen. Nwonka (2020) onderzocht de effecten van deze criteria in 
235 films. Hij zag een toename van representatie als het ging om gender, maar zag ook dat representatie op het gebied van 
etniciteit achterbleef in hoofdpersonen en Heads of Departments. De BFI zet met de criteria in op representatie van alle 
ondervertegenwoordigde groepen, maar daardoor is er bijvoorbeeld meer focus op gender dan op kleur. Zwarte mensen en 
mensen die tot een etnische minderheid behoren zouden nog altijd te maken hebben met een grote mate van uitsluiting in de 
filmindustrie, zo concludeert Nwonka.  
 
In de VS kwam in 2022 het Hollywood Diversity Report uit, waarin 200 films geanalyseerd werden op aanwezigheid van vrouwen en 
mensen van kleur voor en achter de camera. Ook in dit onderzoek werd geconstateerd dat vrouwen en makers van kleur (sterk) 
ondervertegenwoordigd waren in de sector. 
 
 
Begeleidingscommissie 
Het onderzoek is begeleid door een commissie bestaand uit de volgende leden: 
• Jenny Booms (Dutch Academy for Film) 
• Iraida Markus-Meerzorg (Meerzorg Talents, initiatief KLEUR) 
• Jonathan Mees (Nederlands Filmfonds) 
• Peter Jan Olieslagers (Ministerie van Onderwijs, Cultuur en Wetenschap) 
• Robert Oosterhuis (Ministerie van Onderwijs, Cultuur en Wetenschap) 
• Manoushka Zeegelaar Breeveld (initiatief KLEUR) 
 
 
4
 Genderdiversiteit wordt relatief veel onderzocht en gemonitord. Ook in Nederland (Sanders, 2022, Commissariaat voor de media, 2021 & 
Free Press, Women Inc, 2020). Zo voerde Universiteit Utrecht recent (2022) nog een grootschalig onderzoek uit naar de man-
vrouwverhouding in de Nederlandse filmindustrie over de periode 2011-2020: Beter is nog niet goed. De gebruikte data en variabelen uit 
dit onderzoek boden ook belangrijke aanknopingspunten voor ons onderzoek. Ook op internationale schaal wordt er meer onderzoek 
gedaan naar genderdiversiteit dan naar etnische diversiteit (FFA, 2017, European Audiovisual Observatory, 2019, Norsk Filminstitutt, 2018, 
Flicker & Vogelmann, 2018, Danard, 2018, Swedish Institute, 2019). In heel Europa blijken vrouwen ondervertegenwoordigd in de sector 
(European Audiovisual Observatory, 2019). Zo is 21 procent van de regisseurs van Europese films een vrouw (in de periode 2003-2017). En 
de vrouwen die films regisseren, maken uiteindelijk minder films dan mannelijke regisseurs. Het percentage vrouwelijke regisseurs is in de 
loop der jaren amper veranderd. Nederland heeft het hoogste percentage vrouwelijke regisseurs (33 procent). Ook het Global Media 
Monitoring Project (2020) besteedt aandacht aan representatie in de media. Het project wordt internationaal uitgevoerd en in Nederland 
voeren Free Press en Women Inc. deze monitor uit. Elke vijf jaar wordt op één dag het belangrijkste nieuws vanuit diverse media in een land 
gemonitord, waarbij de focus ligt op genderrepresentatie. In de 207 onderzochte nieuwsitems in Nederland was 26 procent van de mensen 
een vrouw. In deze monitor wordt ook aandacht besteed aan etnische diversiteit in die zin dat is vastgesteld dat van de 558 mensen die 
voorkwamen in de nieuwsitems er 32 mensen van kleur waren, oftewel 9 procent. 
DSP-groep RAPPORT ─ Je kunt niet zijn wat je niet kunt zien 12
