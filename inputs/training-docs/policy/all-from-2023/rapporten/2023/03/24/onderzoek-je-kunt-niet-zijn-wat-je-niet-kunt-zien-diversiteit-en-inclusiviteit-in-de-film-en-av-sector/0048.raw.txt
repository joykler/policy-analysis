Op de goede weg 
Diverse respondenten stellen dat inclusie nog niet op het gewenste niveau is maar benadrukken dat de sector 
wel op de goede weg is en de laatste jaren veel verandert. Een respondent vertelt: 
“[Sinds 2017/2018] is denk ik veel veranderd. In mijn werk zocht ik al langer naar mogelijkheden om 
zowel in cast als crew inclusiviteit na te streven. Ik zie in veel programma’s en ook filmbeleid bij NFF en 
dramabeleid veel aandacht en ook nadruk op het nastreven van inclusiviteit, wat een goede ontwikkeling 
is. We zullen dit ook in media & filmeducatie nastreven.” 
 
Het bewustzijn zou toenemen en bovendien zou er steeds meer sprake zijn van instroom vanuit etnische 
minderheidsgroeperingen in de film- en AV-sector waardoor in ieder geval de diversiteit toeneemt. Een 
geïnterviewde vat deze ontwikkeling als volgt samen:  
“Ik ervaar mijn sector momenteel als toenemend inclusief, omdat er veel en (naar mijn mening) goed, 
grondig en oprecht gekeken wordt naar representatie en hoe de sector te verbeteren op dit vlak. Volledig 
inclusief is de sector nog lang niet, maar er is gelukkig een hoop gaande.” 
 
Bewust van bias  
In de ervaringen van respondenten en duidingssessies kwam ook veel naar voren dat men een toename ziet in 
gewaarwording op het gebied van impliciete vooroordelen (maar dat er ook een selecte groep mensen is die 
zich verzet tegen progressie). Zo beschrijft een respondent diens ervaring met de titel “Praten in cirkels” als 
volgt:  
“Ik zie dat het bewustzijn binnen de industrie aan het groeien is bij een groep mensen, maar zie ook een 
grote groep die zich niet openstelt om te groeien. […] Ik zie enorm veel “diversiteit en inclusie”-
bijeenkomsten waar maar een paar mensen op afkomen en steeds dezelfde. Ik zie dat het gesprek erover 
nu in cirkels verloopt en niet vooruit gaat. Ik zie dat representatie nu gezien wordt als een box die je kunt 
afvinken voor subsidie, wat in sommige gevallen voorbij de authenticiteit gaat en de werkelijke wens om 
je in de ander te verdiepen. Ik zie een ploeterende industrie waarvan een deel graag open wil staan voor 
vernieuwing. Hopelijk groeit het vertrouwen. Erover praten is goed. Nog belangrijker om te zijn en te 
doen.” 
 
We zijn al inclusief 
Verschillende respondenten benadrukten dat de sector al inclusief is. Zoals de ervaring die is betiteld als “zeer 
positief en ik voel me op mijn plek”:  
“De Nederlandse Film en TV sector is bijzonder inclusief op het vlak van acteurs. De crew iets minder. 
Doelgroepen zijn sterk vertegenwoordigd.” 
DSP-groep RAPPORT ─ Je kunt niet zijn wat je niet kunt zien
