Stoplichtrapportage voortgang Afsprakenakkoord Sint Eustatius 2022-2023 
Samenvattend kan het Openbaar Lichaam Sint Eustatius stellen dat veel van de afspraken in werking zijn gesteld of inmiddels behaald zijn. Tezamen met de 
werkzaamheden die ook verricht worden voor de terugkeer naar de democratie, geeft dit een positief beeld dat er veel gebeurt en ontwikkeld wordt op Sint 
Eustatius. Toch zijn er ook nog enkele zorgpunten. Het toerisme is nog niet hersteld na de COVID-periode. Door beperkte connectiviteit en de staat van de 
olieoverslagterminal raakt de werkgelegenheid in de toerisme- en industriesector mogelijk in het geding. Daarnaast vraagt natuurbehoud en het (op lange termijn) 
beheersbaar krijgen van het loslopend vee nog steeds veel aandacht. De capaciteit van het slachthuis (en de vernieuwing van de apparatuur) is noodzakelijk om het 
slachten te intensiveren. Meer slachtcapaciteit zorgt op zijn beurt voor toenemende verkoop van lokaal geslacht vlees en meer schenkingen van vlees aan de 
gezinnen die in armoede leven. 
Gezinnen die onder of nabij de armoedegrens leven op Sint Eustatius zijn met de genoemde inkomensmaatregelen een stap dichter bij een gelijkwaardig 
inkomensniveau in Caribisch Nederland ten opzichte van Europees Nederland gekomen. Het verhogen van het wettelijk minimumloon en de subsidies voor drinkwater 
en telecom zijn daar voorbeelden van. Toch blijven de kosten voor levensonderhoud onverminderd hoog, voornamelijk door de ontwikkelingen in de regio en 
ontwikkelingen in de rest van de wereld. De verhoging van het minimumloon is voor sommige werkgevers moeilijk te betalen nu het toerisme na COVID-19 nog 
steeds niet hersteld is. Dit blijft een punt van aandacht in het gesprek met Den Haag. Op het gebied van welvaart en gezondheid is het eiland blij dat het ministerie 
van VWS de gynaecologische zorg heeft georganiseerd op het eiland en dat er onderzoek wordt verricht naar welke varianten van nierdialyse mogelijk zijn op Sint 
Eustatius.  
Met alle ontwikkelingen die het eiland de afgelopen jaren heeft ingezet, heeft het openbaar lichaam ook het updaten van het Ruimtelijke Ontwikkelingsplan (ROP) ter 
hand genomen. Middels intensieve stakeholdersessies ligt er nu een concept-ROP ter consultatie voor aan de bewoners. Daarbij is het belangrijk dat bij aankoop en 
verkoop van land er een notaris op het eiland is en dit is sinds eind 2022 voor zowel Statia als Saba gerealiseerd. Hiermee is een van de belangrijkste 
aandachtspunten vanuit het eiland over het notariële werk opgelost. 
Verder is er voor enkele infrastructurele projecten inmiddels een intensieve samenwerking opgezet tussen STUCO, EUTEL en het openbaar lichaam om de 
ondergrondse kabels zoveel als mogelijk mee te nemen in deze projecten. Ook de afwatering krijgt daarbij bijzondere aandacht, als onderdeel van de anti-
erosiemaatregelen. Dit is het geval bij de Oranjebaaiweg (de weg van het centrum naar de haven),bij de vernieuwing van de weg naast de luchthaven en bij de nog 
aan te leggen (en aan te besteden) Road Behind the Mountain. Dit zijn de drie grote infrastructurele (wegen) projecten die voor 2023 worden uitgevoerd. Daarmee is 
de maximale capaciteit van het openbaar lichaam op dit gebied benut.  
Op circulariteit heeft het energiebedrijf STUCO met behulp van een verstrekte subsidie door het ministerie van EZK, een belangrijke investering kunnen verrichten in 
de derde fase van het zonnepanelen-park en de daarmee gepaard gaande batterijopslag. Daarmee maakt het energiebedrijf belangrijke stappen naar een 
klimaatneutraal eiland. Ook op het gebied van sociale huisvesting worden belangrijke stappen gezet; de eerste 6 (sociale) huurwoningen zijn gerenoveerd en voor 
2023 staan er nog ongeveer 19 in de planning. Daarmee wordt voldaan aan het minimale niveau van kwaliteit en beschikbaarheid van sociale huisvesting.  
Bestuurlijk gezien werkt men gestaag aan de stappen die gezet moeten worden om per of vlak na 15 maart 2023 de reguliere bestuurlijke verhoudingen terug te 
laten keren op Sint Eustatius. Bestuurders hebben hun kennis en vaardigheden verbreed door middel van een ‘awareness’-traject dat gevolgd is bij het NIMD; 
ambtenaren zijn begin januari jl. gestart met het volgen van een (vervolg) opleiding leiderschap en/of adviseren middels de Statia Academy. Het analyseren en 
implementeren van de AO/IC heeft nadrukkelijke aandacht gekregen.  
Legenda 
 Uitvoering loopt volgens planning (afronding juni ’23, 
incl. toelichting/benoemen deelresultaat) 
 Uitvoering vertraagd (incl. toelichting) 
 Uitvoering gestagneerd (incl. toelichting)
