Inleiding
Voor u ligt een bloemlezing van citaten verwoord in trends, problemen, positieve elementen en ambities 
die tezamen een omvattend beeld geven van de situatie omtrent mensenhandel en de aanpak daarvan.
Om het vraagstuk over mensenhandel vanuit zoveel mogelijk invalshoeken in beeld te brengen is op  
5 oktober 2022 een rondetafelbijeenkomst geweest met meer dan 80 deelnemers. Daarna zijn er nog drie 
digitale sessies geweest. Daarbij is van meer dan 50 organisaties input opgehaald, ieder vanuit hun eigen 
(werk)ervaring en kennis en visie op mensenhandel. De opbrengst van deze consultatieronde is neergelegd  
in deze bloemlezing die bestaat uit citaten uit alle gesprekken die per thema zijn geordend.
Ik nodig u uit om door deze bloemlezing te bladeren zodat u zelf een indruk krijgt van de diverse 
perspectieven op de problematiek van mensenhandel. Ik verwacht dat u veel zult herk ennen vanuit uw eigen 
ervaringen. De bloemlezing geeft inzicht in de complexiteit van het vraagstuk en in aangrijpingspunten die als 
hefboom kunnen dienen om tot verbeteringen te komen.
De bloemlezing is onderdeel van de herijking van het programma Samen tegen mensenhandel. Over de 
totstandkoming van deze bloemlezing en over de vervolgstappen kunt u meer lezen in de verantwoording 
over de aanpak van dit programma.
Ik zie dit document als een waardevol tussenproduct en als een belangrijk hulpmiddel voor verdere 
beleidsontwikkeling. Graag wil ik de geconsulteerde stakeholders hartelijk danken voor hun enthousiaste 
medewerking. Ik hoop dat ook zij de waarde van dit document zien en samen met mij betrokken zullen 
blijven bij het vervolg van dit traject. Want, zoals u ook in de citaten kunt lezen, is voor het komen tot een 
goede aanpak van mensenhandel van belang dat we dit gezamenlijk oppakken; samen tegen mensenhandel! 
Lisette de Bie
Directeur Rechtshandhaving en Criminaliteitsbestrijding
Ministerie van Justitie en Veiligheid
bloemlezing - programma samen tegen mensenhandel
