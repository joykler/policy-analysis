Om beter lering te trekken uit de uitkomsten van de uitgevoerde controles merken wij op dat het 
noodzakelijk is dat:
• het werkplan Interne controles volledig wordt uitgevoerd met de ontwikkelde checklisten;
• achtergronden/oorzaken van fouten worden gekoppeld aan de bevindingen;
• de uitkomsten van de interne controle worden meegenomen in het programma structurele borging;
• interne controles op het verstrekken van bankgaranties worden uitgevoerd;
• controles worden uitgevoerd op de oude voorschotten;
• uitkomsten te delen met de verantwoordelijke medewerkers in de 1e lijn en de controle -
werkzaamheden te beleggen bij de 1e lijn.
Verplichtingen en uitgaven VWS betreffende kassiersfunctie CIBG en RIVM gedurende het jaar niet bijgewerkt
In het kader van de getroffen steunmaatregelen voeren de agentschappen CIBG en RIVM betalingen 
uit op contracten die zijn aangegaan door VWS. In sommige gevallen zijn de contracten door de 
agentschappen in mandaat verlengd voor VWS. Instrumentkeuze en verantwoordelijkheids -
verdeling tussen VWS enerzijds en de agentschappen anderzijds zijn daarbij van belang voor de 
comptabele eisen die gesteld worden aan de verantwoording van deze gelden. Gedurende 2022 is 
beperkt aandacht geschonken aan de uitwerken van verantwoordelijkheidsverdeling in proces -
beschrijvingen en verantwoordingsafspraken. Hierdoor zijn veel vraagstukken die gedurende 2022 
al hadden kunnen worden opgepakt blijven liggen tot begin 2023. Wij constateren dat met name 
FEZ vanaf september 2022 deze rol heeft opgepakt en de overleggen heeft gevoerd met VWS en de 
agentschappen om bovenstaande problematiek alsnog in kaart te brengen.
Als gevolg van het langdurig blijven voortbestaan van deze onduidelijkheden zijn in 2023 nog 
diverse correcties geboekt in de administratie om deze kassiersfuncties goed in het jaarverslag van 
VWS en haar agentschappen te presenteren.
Inzicht in volledigheid verstrekte en gebruikte garanties gedurende het jaar kan worden verbeterd
In het jaarverslag worden al meerdere jaren garantieverplichtingen gepresenteerd. Tot 2020 waren 
dit voornamelijk garanties die bij organisaties buiten VWS waren belegd. Deze werden extra -
comptabel opgenomen in de jaarrekening. Sinds 2020 heeft VWS steeds meer te maken met 
garantieverplichtingen die VWS zelf in de verplichtingenadministratie dient op te nemen. Voor een 
goed verloop van het proces met betrekking tot de verstrekking en verantwoording van garanties is 
het belangrijk dat een aantal stappen zorgvuldig wordt doorlopen. Hiertoe heeft VWS in 2021 een 
handleiding opgesteld, die in 2022 is toegepast.
De omvang van de garantieverplichtingen is gedurende 2022 sterk verminderd. De interne controles 
op de juistheid en volledigheid van de verstrekte en vervallen garanties heeft FEZ in 2023 uitgevoerd, 
zodat pas laat kon worden vastgesteld of het garantieregister actueel is. Daarna kon ook de 
financiële administratie hiermee in overeenstemming worden gebracht, waardoor correcties na het 
sluiten van de administratie zijn geboekt.
Het tijdig afrekenen van voorschotten vraagt aandacht, wettelijke termijnen worden regelmatig overschreden
In 2022 zijn meerdere bijdragen aan ZBO’s, RWT’s en agentschappen definitief vastgesteld. Een deel 
daarvan zijn voorschotten die in 2021 of eerder al hadden kunnen worden afgerekend omdat de 
desbetreffende ZBO, RWT of agentschap tijdig de informatie ten behoeve van de afrekening heeft 
aangeleverd. Wij vragen VWS om het voorschottenbeheer aan te scherpen en specifiek aandacht te 
besteden aan het tijdig afwikkelen van voorschotten. De Algemene wet bestuursrecht (Awb) schrijft 
voor dat de bijdragen binnen acht weken moeten worden vastgesteld.
In 2022 heeft VWS 141 oude voorschotten uit de jaren vóór 2020 (totaalbedrag € 567 miljoen) 
geanalyseerd om na te gaan waarom deze nog niet waren afgerekend. Deze analyse heeft geleid tot 
afrekening van 26 voorschotten met een totaalbedrag van € 170 miljoen. Wij hebben VWS geadviseerd 
na te gaan waarom de resterende openstaande voorschotten nog niet zijn afgerekend en op basis 
van deze analyse tot vaststelling over te gaan.
Auditrapport 2022 | Ministerie van Volksgezondheid, Welzijn en Sport (XVI) | 20
