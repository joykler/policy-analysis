1  Financieel en materieel beheer over geheel 2022 
nog niet op orde. Ingezette versterking bedrijfsvoering 
zal komende jaren prioriteit moeten krijgen
1.1 Met het programma ‘Structurele en culturele borging’ werkt VWS aan de kwaliteit van de 
bedrijfsvoering. Ook komende jaren nog prioriteit geven aan kwaliteitsimpuls
Het ministerie van Volksgezondheid, Welzijn en Sport (verder: VWS) werkt hard aan een 
kwantitatieve en kwalitatieve impuls om te komen tot een robuuste bedrijfsvoering waarmee snel 
en effectief kan worden ingespeeld op onvoorziene en snel veranderende omstandigheden. 
Daarbij is VWS één van de ministeries waarbij de effecten van de COVID-19-pandemie in de 
afgelopen jaren een grote impact hebben gehad op de primaire processen én de bedrijfsvoering.
De impact op de financiële stromen was groot. In 2020, 2021 en 2022 tezamen is voor een totaal -
bedrag van € 21,0 miljard aan verplichtingen voor COVID-19-steunmaatregelen aangegaan. Ook de 
impact op de bedrijfsvoering was aanzienlijk. Er is veel gevraagd van de flexibiliteit en capaciteit van 
het gehele departement voor de uitvoering van deze maatregelen. Daarbij werd ook duidelijk dat 
het financieel en materieel beheer binnen VWS kwetsbaar is. Dit is door VWS onderkend en heeft 
geresulteerd in het programma ‘Structurele en culturele borging’ dat binnen VWS is opgezet en 
wordt uitgewerkt.
De eerste structuuraanpassingen zijn zichtbaar en hebben voornamelijk betrekking op de ontwikkeling 
1
van beheersinstrumenten. Zo zijn onder andere in 2022 de inrichting van de PDCA -cyclus, 
verscherpt toezicht en interne controles gericht op de financiële administratie gestart. Verder heeft 
de ‘Werkgroep positionering, organisatie en bemensing’ een aanvang gemaakt met het veranderings -
traject binnen VWS. Om de kwaliteit van de financiële administratie en verantwoording over 2022 te 
verbeteren is het instrument ‘verscherpt toezicht’ nader uitgewerkt. Tevens heeft VWS in 2022 veel 
aandacht besteed aan de controles van de specifieke COVID-19-dossiers en werkzaamheden 
uitgevoerd om inzichtelijk te krijgen of de uitgaven rechtmatig hebben plaatsgevonden. 
Ondanks alle inzet op de risicovolle COVID-19-dossiers is het toch niet mogelijk geweest dat aan 
alle wettelijke criteria is voldaan. Mogelijk is de snelheid waarmee destijds gehandeld moest 
worden de oorzaak dat achteraf bij afrekening van de verstrekte voorschotten niet alle benodigde 
verantwoordingsinformatie opgeleverd kon worden.
De effecten van het programma op de kwaliteit van het financieel en materieel beheer zullen naar 
verwachting pas vanaf 2023 duidelijk zichtbaar worden en hebben in 2022 niet geleid tot minder 
bevindingen op het gebied van het financieel en materieel beheer. Veel maatregelen uit het 
programma stonden in 2022 nog in de steigers en zijn in opzet uitgewerkt. De focus ligt nu op het 
verankeren van een beter financieel en materieel beheer in de organisatie. Dat vraagt enerzijds om 
structuuraanpassingen, maar het vraagt ook om meer aandacht en ander gedrag en daarmee een  
cultuuraanpassing in alle geledingen van de VWS-organisatie.
De culturele borging is een langlopend traject dat nog nader wordt uitgewerkt. Wij zien in onze 
controle veel punten die ook een cultuurdimensie hebben, zoals helderheid van afspraken, een 
veranderstrategie met zichtbare betrokkenheid van alle managementlagen binnen VWS, 
de betrokkenheid en eigenaarschap van de 1e lijn bij verantwoordingsvraagstukken en de juiste 
kennis en kunde bij de uitvoering van wet- en regelgeving.
1 Plan, Do, Check, Act
Auditrapport 2022 | Ministerie van Volksgezondheid, Welzijn en Sport (XVI) |
