3.5 Inzicht en beheersing M&O-risico’s moet worden aangescherpt
3.5.1 Ontwikkeling van de monitorende rol van concerncontrol nodig voor inzicht en beheersing M&O-risico’s
De primaire verantwoordelijkheid voor het inschatten van M&O-risico’s en het treffen van passende 
maatregelen voor het reduceren van deze risico’s ligt bij de verantwoordelijke beleidsdirecties. 
Daarbij heeft FEZ als concerncontroller een belangrijke adviserende en toezichthoudende taak. 
Het ontbreekt VWS nog steeds aan centraal toezicht om het gehele proces te overzien en sluitend te 
krijgen. Een belangrijk instrument ter verbetering van het inzicht in M&O-risico’s door FEZ is de 
Monitor Subsidies die in het najaar van 2021 is ontwikkeld. Deze Monitor is eind 2022 nog niet 
operationeel, VWS beoogt deze in 2023 in gebruik te nemen.
VWS beschikt niet over een centrale risicoanalyse voor M&O. FEZ heeft niet vastgesteld welke 
M&O-bevindingen zijn voortgekomen uit de uitgevoerde evaluaties en heeft nog geen concrete 
opvolging gegeven aan de kritische uitkomst van een intern onderzoek naar de kwaliteit van de 
risicoanalyses op regelingenniveau. Van het M&O-register beoordeelt FEZ niet periodiek of deze 
volledig is. Deze tekortkomingen dragen bij aan het beeld dat FEZ haar kaderstellende- en 
toezichthoudende rol op het terrein van M&O niet voldoende uitvoert.
3.5.2 Nieuw format risicoanalyse M&O eind 2022 ingevoerd, aandacht voor kwalitatieve toepassing in 2023 gevraagd
Voor de inrichting van een adequaat M&O-beleid is een goede risicoanalyse vooraf op alle subsidie -
regelingen, uitkeringen en bijdragen vereist. VWS ondervindt nu de gevolgen van de eerder gemaakte 
ontoereikende risicoanalyses met als gevolg dat risico’s niet of onvoldoende zijn afgedekt, 
wat resulteert in het niet goed kunnen verantwoorden van de verstrekte voorschotten. Eind 2022 is 
een nieuw format risicoanalyse geïmplementeerd om risicoanalyses te verbeteren. De kwaliteit van 
de risicoanalyses kan worden verbeterd door:
• alle relevante specialisten te betrekken bij het uitvoeren van risico-analyses. Zo wordt een 
mogelijk eenzijdig beeld voorkomen;
• het nieuwe format risicoanalyse niet als invulexercitie toe te passen. Het format dient als leidraad 
waarbij het kritisch vermogen van de deelnemers bepalend is voor de kwaliteit van de 
uitgevoerde risicoanalyse. Zo constateren wij bijvoorbeeld dat bij uitgevoerde risicoanalyses van 
meerdere regelingen het risico op dubbelfinanciering niet is onderkend en niet is beheerst;
• het leggen van een zichtbare koppeling van alle artikelen uit de regelingen met de daarbij 
behorende risico’s;
• een expliciete relatie te leggen tussen de gesignaleerde risico’s en de ingezette beheersings -
instrumenten. Leg expliciet vast dat het restrisico voor het verantwoordelijke management 
aanvaardbaar is.
Het vervroegen van het opstellen controle-aanwijzingen en communicatie met subsidie- en bijdrageontvangers 
kan problemen achteraf voorkomen
Een van de instrumenten die VWS zeer regelmatig inzet in het kader van het M&O-beleid is het 
opvragen van een controleverklaring bij een subsidie- of bijdrage verantwoording. Om deze zo 
goed mogelijk aan te sluiten bij de gesignaleerde risico’s wordt aan de controlerend accountant van 
de subsidie- of bijdrageontvanger gevraagd bij de uitvoering van de werkzaamheden rekening te 
houden met instructies die worden opgenomen in een controleprotocol. 
In de afgelopen jaren heeft VWS regelmatig controleprotocollen ontwikkeld na de ingangsdatum 
van subsidieregelingen. Het risico is dat de oncontroleerbaarheid pas blijkt bij de uitvoering of bij 
de vaststelling, zoals bij de de regelingen Coronabanen in de Zorg, bonus zorgprofessionals 
COVID-19, opschaling IC en KiPz.
Het gelijktijdig uitwerken van de risicoanalyse en de controlevereisten kan het risico van eventuele 
oncontroleerbaarheid van een regeling beperken. Dit risico wordt nog verder beperkt als de 
communicatie naar instellingen over de voorwaarden en verantwoording verbetert. Wij constateren 
bij verschillende regelingen dat de instellingen zich niet kunnen verantwoorden door een onvoldoende 
ingerichte AO/IB. Instellingen beroepen zich achteraf op niet controleerbare voorwaarden. Door VWS 
moet vooraf duidelijker kenbaar worden gemaakt wat de minimale eisen voor AO/IB zijn. 
De instellingen kunnen hierover dan in overleg treden met hun accountants. Dit kan problemen 
achteraf voorkomen.
Auditrapport 2022 | Ministerie van Volksgezondheid, Welzijn en Sport (XVI) |
