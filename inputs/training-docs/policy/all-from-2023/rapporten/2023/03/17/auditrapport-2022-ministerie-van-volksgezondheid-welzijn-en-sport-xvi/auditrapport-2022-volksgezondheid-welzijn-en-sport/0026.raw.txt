Door na te gaan waar wet- en regelgeving kan worden vereenvoudigd kan de uitvoeringslast worden 
verminderd. Dit is bijvoorbeeld mogelijk door regelingen met beperkte financiële omvang niet 
onnodig complex te maken. Dit geldt onder andere voor de subsidieregeling veerkracht en zeggenschap 
en voor de regeling patiënten- en gehandicaptenorganisaties. Ook wordt bij sommige regelingen, 
zoals de KiPz-regeling, gebruik gemaakt van ingewikkelde verdeelsleutels. Verder worden bij 
sommige regelingen (bijvoorbeeld de BOSA-regeling) veel en zeer gedetailleerde informatie 
gevraagd bij de onderbouwing van een subsidieaanvraag.
Complexiteit coronagerelateerde subsidiemaatregelen leidt tot extra uitvoeringsproblemen
Veel van de subsidieregelingen zijn tijdens de pandemie onder “stoom en kokend water” tot stand 
gekomen waardoor mogelijk minder oog is geweest voor de complexiteit van deze regelingen. 
Zo blijkt voor de subsidieregeling Opschaling curatieve zorg COVID-19 dat een aantal ziekenhuizen 
de gesubsidieerde activiteiten niet of niet volledig konden uitvoeren. Op een deel van de meldingen 
van subsidieontvangers is door VWS ten onrechte geen actie ondernomen om deze bevoorschotting 
aan te passen. Uiteindelijk is toch volledig bevoorschot, hetgeen in strijd is met geldende wet- 
en regelgeving.
Voor de subsidieregeling Bonus zorgprofessionals COVID-19 is in 2022 een uitzonderlijk groot 
bedrag van circa € 2,2 miljard aan subsidies vastgesteld. VWS heeft een uitgebreide steekproef 
uitgevoerd om voldoende informatie te verkrijgen over de rechtmatigheid van de gelden. 
De subsidie is op basis van die informatie voor het overgrote deel rechtmatig bepaald. VWS heeft 
de bewuste afweging gemaakt om in 2022 de subsidie vast te stellen op basis van een tussentijdse 
evaluatie op de op dat moment bekende uitkomsten van de steekproef. De evaluatie van de 
volledige steekproef over 2022 heeft in 2023 plaatsgevonden. Een evaluatie achteraf is niet langs de 
lijn van de bepalingen van het Uniform Subsidiekader en het raamwerk voor de subsidie uitvoering. 
De oorzaak ligt in een late start van de uitvoering van de controlewerkzaamheden als gevolg van te 
late en onvolledige verantwoordingsgegevens door de subsidieontvangers. Door alvast de subsidies 
vast te stellen kon VWS de vaststellingstermijnen in de regeling halen. Door de gehanteerde werkwijze 
liep VWS het risico dat onrechtmatige subsidies worden vastgesteld. VWS heeft bewust het risico 
genomen dat na de vaststelling geen aanvullende controles en/of terugvorderingen kunnen worden 
uitgevoerd. De complexiteit en uitdagingen van deze coronasubsidie hebben geleid tot de tijdsdruk. 
We raden aan beheershandelingen van controles volledig af te ronden voor vaststellingen.
Dezelfde werkwijze heeft VWS ook toegepast voor de regeling Coronabanen in de zorg. Hierbij 
beschikte VWS niet over de vereiste controle-informatie waardoor een totaalbedrag van € 6 miljoen 
als onzeker is geclassificeerd.
Uit onze controle blijken diverse bevindingen die voornamelijk worden veroorzaakt vanwege te 
complexe en omvangrijke subsidie wet- en regelgeving en een gebrek aan kennis van het Uniform 
Subsidiekader. Voorbeelden hiervan zijn de KiPz- en BOSA-regeling. Voor een deel is dit een gevolg 
van de strakke termijnen voor de vaststelling uit de Algemene Wet Bestuursrecht.
3.7 Staatssteun analyses van VWS leiden in 2022 tot daling in omvang van fouten en 
onzekerheden
VWS heeft gedurende het jaar 2022 consistent staatssteun analyses opgesteld bij de verstrekking 
van subsidies. Wij constateren dat de fouten en onzekerheden van subsidies zijn teruggelopen van 
€ 302,75 miljoen in 2021 naar € 204,3 miljoen in 2022.
Voor een groot deel is deze afname te danken aan een lagere realisatie van de subsidieregeling 
Publieke Gezondheid (PG). Wij zien verbetering in de toepassing van het Diensten van algemeen 
economisch belang (DAEB) vrijstellingsbesluit; wel is nog aandacht benodigd voor het documenteren 
van het marktfalen. Op totaalniveau is echter nog sprake van hetzelfde aantal bevindingen.
De belangrijkste oorzaak ligt bij het niet naleven van formele wet- en regelgeving door het niet 
melden van staatsteun aan de Europese Commissie. Een andere oorzaak is het voorrang geven aan 
het beperken van de administratieve lasten van de subsidieaanvragers. Tenslotte worden in 
sommige staatssteuntoetsen activiteiten nog onvoldoende kritisch beoordeeld op staatssteun.
Auditrapport 2022 | Ministerie van Volksgezondheid, Welzijn en Sport (XVI) | 26
