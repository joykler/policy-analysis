Staat van Schiphol 2022 | 28 maart 2023 
 
Inleiding 
 
De Staat van Schiphol 2022 
 
De Inspectie Leefomgeving en Transport (ILT) publiceert dit jaar voor de 
5e maal de Staat van Schiphol. 
 
De Staat van Schiphol brengt in beeld hoe het is gesteld met de veiligheid en 
duurzaamheid op en rond de luchthaven Amsterdam Airport Schiphol (Schiphol). De 
ILT richt zich in deze Staat van Schiphol op de onderwerpen waar de ILT toezicht op 
houdt en die belangrijk zijn voor passagiers, de mensen die op Schiphol werken en 
voor de mensen die rondom Schiphol wonen. De ILT kijkt niet alleen of 
luchtvaartbedrijven voldoen aan wet- en regelgeving. De ILT signaleert ook trends 
en ontwikkelingen die raken aan de bovengenoemde thema’s en waar geen norm 
voor is, maar wel een kans is op maatschappelijke schade. Dat past bij de missie 
van de ILT om te werken aan veiligheid, vertrouwen en duurzaamheid.  
 
Een compactere Staat van Schiphol 
Deze Staat van Schiphol is compacter dan die van vorig jaar. De ILT heeft hiervoor 
gekozen om de leesbaarheid van het rapport te verbeteren. Ook kunnen we zo meer 
aandacht besteden aan de onderwerpen die in 2022 actueel zijn geweest. Dat een 
onderwerp dit jaar niet is opgenomen in de Staat van Schiphol, wil niet zeggen dat 
het onbelangrijk is. Een voorbeeld hiervan is het risico van een onstabiele nadering. 
In vergelijking met voorgaande jaren zijn er geen grote veranderingen geweest voor 
wat betreft dit risico. Het onderwerp onstabiele naderingen is dan ook niet 
opgenomen in deze Staat van Schiphol. Wel zijn cijfers en trends over alle 
onderwerpen opgenomen in het dashboard Cijfers Veilig en Duurzaam Schiphol. 
 
Handhavingsrapportage Milieu en Externe veiligheid 
De ILT publiceert 2 maal per jaar een handhavingsrapportage waarin staat hoe het 
luchthavenbedrijf Schiphol, Luchtverkeersleiding Nederland (LVNL) en 
luchtvaartmaatschappijen de regels voor milieu, geluidsbelasting en veiligheid voor 
omwonenden naleven. Het gaat om de regels in het Luchthavenverkeerbesluit 
Schiphol (LVB) voor geluid, het maximum aantal nachtvluchten, de uitstoot van 
luchtverontreinigende stoffen (emissies), de veiligheid voor de omgeving, baan- en 
routegebruik en voor de uitstoot van luchtverontreinigende stoffen op het 
luchtvaartterrein. Met deze handhavingsrapportages voldoet de ILT aan artikel 8.29 
van de Wet luchtvaart. 
 
De jaarlijkse handhavingsrapportage is integraal onderdeel van de Staat van 
Schiphol. In het handhavingsrapport (zie de bijlage bij deze Staat van Schiphol) 
doet de ILT onder andere verslag over de naleving van de grenswaarden voor geluid 
in de handhavingspunten. In de pagina’s van de Staat van Schiphol over geluid en 
luchtkwaliteit worden de belangrijkste conclusies van de handhavingsrapportage 
samengevat. 
 
Informatiebronnen voor de Staat van Schiphol 
De Staat van Schiphol is gebaseerd op eigen onderzoek, inspecties, audits en data 
van de ILT. Daarnaast vraagt de ILT gegevens op bij Schiphol en organisaties als 
het RIVM (uitstoot), het Bewoners Aanspreekpunt Schiphol BAS (meldingen 
geluidshinder) en het ministerie van Defensie (drones). Op deze manier ontstaat 
een zo compleet mogelijk beeld van de veiligheid en duurzaamheid op Schiphol. 
 
 
Pagina 6 van 48
