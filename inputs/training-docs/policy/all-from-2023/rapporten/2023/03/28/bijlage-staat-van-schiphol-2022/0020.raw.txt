Staat van Schiphol 2022 | 28 maart 2023 
 
Gemelde luchtruimschendingen door vliegtuigen 
 
 
Aanpak luchtruimschendingen door vliegtuigen krijgt prioriteit 
Sinds 2020 doet de Taskforce Airspace Infringements onderzoek naar de oorzaken 
van luchtruimschendingen. In de taskforce werken verschillende partijen samen, 
waaronder het ministerie van IenW, de ILT, LVNL en vertegenwoordigers van de 
kleine luchtvaart.  
 
De taskforce heeft al enkele voorstellen gedaan voor maatregelen die de kans op 
luchtruimschendingen kunnen verkleinen, zoals betere informatie aan recreatieve 
luchtvaartbedrijven en duidelijker procedures. Zo is de aeronautische informatie van 
LVNL en KNMI samengevoegd, zodat vliegers hun vlucht beter kunnen 
voorbereiden. En vliegers worden gestimuleerd om tijdens het vliegen de 
vluchtinformatiefrequentie uit te luisteren. 
 
Het risico van luchtruimschendingen wordt een van de belangrijkste nationale 
risico’s genoemd in de Nationale Veiligheidsanalyse voor de Nederlandse luchtvaart. 
Dit rapport van het ministerie IenW gaat over het beheersen van de belangrijkste 
risico’s voor de commerciële en kleine luchtvaart, onbemande luchtvaart en 
luchtvaart in Caribisch Nederland. Het ministerie zal de aanpak van de belangrijkste 
risico’s, waaronder luchtruimschendingen, opnemen in het Nederlands Actieplan 
Luchtvaartveiligheid.  
 
Groeiend aantal drones in luchtverkeersgebied Schiphol verontrustend 
Het recreatieve en professionele gebruik van drones blijft groeien. Om een 
dronevlucht te maken in het luchtverkeersgebied van Schiphol, bijvoorbeeld voor 
een inspectie of fotografie, moet een dronevlieger een juiste vergunning hebben. 
Daarvoor moet hij een aanvraag met vliegplan indienen bij de luchtverkeersleiding. 
Zonder toestemming van de luchtverkeersleiding is vliegen met een drone in het 
luchtverkeersgebied van Schiphol niet toegestaan. Gebeurt dat wel, dan is er sprake 
van een luchtruimschending. En dat kan leiden tot gevaarlijke situaties.  
 
 
Pagina 20 van 48
