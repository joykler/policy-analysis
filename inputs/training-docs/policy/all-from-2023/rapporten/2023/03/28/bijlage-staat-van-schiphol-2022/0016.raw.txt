Staat van Schiphol 2022 | 28 maart 2023 
 
5. Grondafhandeling moet veiliger 
 
Bij de grondafhandeling van vliegtuigen is in 2022 vaak afgeweken van 
Schipholregels die veiligheid op dit gebied bevorderen. De ILT maakt zich 
zorgen over de risico’s en roept de luchtvaartbedrijven op om snel 
verbeteringen door te voeren. 
 
De ILT gaat haar toezicht op de grondafhandeling verder aanscherpen en 
handhavend optreden. Zo nodig zal de ILT de grondafhandeling van een vliegtuig 
stilleggen totdat een onveilige situatie is verholpen. Veiligheid in de 
grondafhandeling is een gezamenlijke verantwoordelijkheid van grondafhandelaren, 
het luchthavenbedrijf Schiphol en de luchtvaartmaatschappijen. De ILT verwacht dat 
alle partijen hun verantwoordelijkheid nemen en samenwerken om de situatie te 
verbeteren. 
 
Grondafhandeling is complex en staat onder tijdsdruk  
Een vliegtuig dat is geland en bij de gate op de vliegtuigopstelplaats (VOP) 
aankomt, moet in korte tijd weer klaar worden gemaakt voor vertrek. Denk aan het 
laden en lossen van bagage, tanken, schoonmaken, cateren en ijsvrij maken van 
het vliegtuig. Dit werk is complex en vindt vaak plaats onder tijdsdruk omdat de 
luchtvaartmaatschappij het vliegtuig zo kort mogelijk aan de grond wil houden. 
Mensen die op de VOP werken, moeten zich houden aan de Schipholregels. Als de 
regels niet worden nageleefd, kunnen risicovolle situaties ontstaan. Het vliegtuig 
kan beschadigd worden en met een defect opstijgen, of personeel op de VOP’s kan 
gewond raken.  
 
Veel afwijkingen van regels en risicovolle situaties op de VOP’s 
De ILT heeft tijdens de zomer van 2022 wekelijks inspecties op Schiphol gehouden. 
Daarbij constateerde de ILT tijdens elke inspectie meerdere afwijkingen van de 
Schipholregels. Deze afwijkingen dragen bij aan het ontstaan van risicovolle 
situaties op en rondom de VOP’s. Voorbeelden zijn geblokkeerde brandblussers, 
rijden binnen de afbakening van het vliegtuig en karretjes die geparkeerd worden 
waar dat niet mag. De ILT heeft met interviews en literatuuronderzoek gezocht naar 
de oorzaken van deze risicovolle situaties. Volgens de medewerkers die 
verantwoordelijk zijn voor de grondafhandeling ligt het aan een tekort aan 
personeel, ruimtegebrek, tijdsdruk en onvoldoende training en ervaring.  
 
Kans op voorvallen toegenomen 
De ILT constateerde al eerder afwijkingen van regels en risicovolle situaties op de 
VOP’s. Hoewel het luchthavenbedrijf een verbeterplan heeft opgesteld, en de 
meeste acties daarvan heeft uitgevoerd, ziet de ILT dat de genomen maatregelen 
onvoldoende effect hebben gehad. Daarnaast is het vliegverkeer in 2022 sterk 
toegenomen ten opzichte van 2021 vanwege het einde van de coronacrisis. Hierdoor 
is het drukker geworden op de VOP’s en moest er snel veel personeel worden 
aangenomen en ingewerkt. Volgens de ILT is daardoor de kans op voorvallen groter 
geworden. Hoewel er vangnetten zijn om (ernstige) ongevallen te voorkomen, vindt 
de ILT dat de luchtvaartbedrijven er alles aan moeten doen om de grondoorzaken 
voor voorvallen weg te nemen. 
 
Voorvallen op de VOP’s worden vaak niet bij het ABL gemeld 
Europese regelgeving verplicht organisaties om voorvallen die een belangrijk risico 
kunnen inhouden voor de luchtvaartveiligheid, te melden aan hun nationale 
autoriteit. Nederlandse organisaties moeten aan het ABL melden. Medewerkers 
melden aan hun organisatie, en wanneer dit niet kan rechtstreeks aan het ABL. Het 
 
Pagina 16 van 48
