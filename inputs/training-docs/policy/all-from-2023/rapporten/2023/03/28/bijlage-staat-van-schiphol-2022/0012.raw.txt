Staat van Schiphol 2022 | 28 maart 2023 
 
3. Verstoringen door personeelstekorten 
 
 
Verschillende bedrijven op Schiphol kampten in 2022 met grote 
personeelstekorten, met name bij de beveiliging. Daardoor liepen onder 
meer de wachttijden op, misten passagiers hun vlucht en ontstonden er 
verstoringen in de vluchtafhandeling. 
 
De luchthaven Schiphol heeft het aantal lokaal opstappende passagiers beperkt en 
daarom hebben luchtvaartmaatschappijen vluchten geannuleerd of naar regionale 
vliegvelden verplaatst. Bij inspecties van de ILT bleek dat de veiligheid van het 
vliegverkeer niet in gevaar is geweest. Wel zorgde de personeelssituatie voor 
vertragingen, een minder voorspelbaar baangebruik en extra belasting voor alle 
betrokken partijen. 
 
Herstel coronapandemie 
De coronapandemie heeft grote impact gehad op de luchtvaartsector. Het 
vliegverkeer is tijdens de pandemie sterk afgeschaald. Een van de belangrijkste 
gevolgen daarvan was de inkrimping van het personeelsbestand. Vanaf begin 2022 
herstelde het luchtverkeer grotendeels. Door onder andere het hoge hersteltempo 
hadden de luchtvaartbedrijven niet genoeg personeel voor het toenemende aantal 
vluchten. Personeelstekorten waren er zowel bij de beveiliging als bij 
grondafhandelingsbedrijven en bij Luchtverkeersleiding Nederland (LVNL). Daardoor 
ontstonden problemen in de gehele keten van vluchtafhandeling: zeer lange 
wachttijden, passagiers die vluchten misten, vluchten die werden verplaatst naar 
regionale vliegvelden en geannuleerde vluchten. De personeelstekorten bij de 
beveiliging en grondafhandelingsbedrijven zorgden onder andere voor achterstand 
bij het inladen van de bagage in vliegtuigen en extra werkdruk.  
 
Passagiers of bagage te laat bij het vliegtuig 
De personeelstekorten bij de grondafhandelingsbedrijven zorgden onder andere 
voor een grote achterstand bij het inladen van de bagage in het vliegtuig. Sommige 
afhandelaren kozen ervoor bagage pas in te laden als alle passagiers al aan boord 
waren. Dit om te voorkomen dat bagage van passagiers die de vlucht zouden 
missen, weer uit het vliegtuig gehaald zou moeten worden â€“ met extra werk en 
vertraging tot gevolg. Daarnaast zag de ILT dat meer stuks bagage niet door 
vertrekkende vliegtuigen waren meegenomen, waardoor er ook meer onbeheerde 
bagage achterbleef op het platform. 
 
De werkdruk bij het grondpersoneel zorgde er daarnaast voor dat meer 
werkprocessen niet juist of niet volledig uitgevoerd werden. Bijvoorbeeld processen 
op en rond de vliegtuigopstelplaatsen. De toename van (de kans op) meerdere 
kleine overtredingen draagt bij aan zorgen van de ILT over de veiligheidssituatie 
(zie ook hoofdstuk Grondafhandeling).  
 
Toezicht ILT op veiligheidseffecten 
De ILT hield in gebruiksjaar 2022 extra toezicht op de effecten van het 
personeelstekort op het gehele afhandelingsproces. De ILT keek naar de effecten op 
de operatie van de bedrijven die in de terminals, bagageafhandeling en 
vrachtafhandeling werken (het landside deel van Schiphol) en de bedrijven die 
betrokken zijn bij de afhandeling van vliegtuigen (het airside deel). Uit deze 
inspecties bleek dat de veiligheid van het vliegverkeer niet direct in het geding is 
geweest, mede omdat op verzoek van de luchthaven luchtvaartmaatschappijen 
vluchten hebben geannuleerd of naar regionale vliegvelden hebben verplaatst. 
 
Pagina 12 van 48
