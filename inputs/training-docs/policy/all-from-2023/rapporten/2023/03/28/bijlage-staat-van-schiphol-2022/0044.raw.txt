Staat van Schiphol 2022 | 28 maart 2023 
 
Berekend aantal ernstig slaapverstoorden binnen het 40 decibel nachtcontour (Lnight) 
Bron: Schiphol 
 
 
 
Ernstige hinder en slaapverstoring concentreert zich in deelgebieden 
In deelgebieden dichtbij Schiphol worden mensen langdurig blootgesteld aan 
geluidbelasting die uitstijgt boven de advieswaarde van de WHO voor 
omgevingsgeluid. Het uitgangspunt van de WHO is dat minder dan 10% van de 
mensen ernstige hinder ervaart. Het percentage bewoners dat ernstige hinder 
ervaart door langdurende blootstelling aan geluid, loopt in enkele deelgemeenten 
rond Schiphol op tot 60%. Dit blijkt uit onderzoek van de GGD uit 2020. 
Ook op grote afstand van Schiphol ervaren mensen ernstige hinder en 
slaapverstoringen. De percentages mensen die overlast ervaren zijn hier weliswaar 
lager, maar dit gebied is zo groot dat in totaal veel bewoners in de wijde omgeving 
rondom Schiphol ernstige geluidhinder ondervinden.  
 
Uit de resultaten van de Gezondheidsmonitor Volwassenen en Ouderen 2020 (18- 
tot 64-jarigen) blijkt dat de ernstige geluidhinder zich niet beperkt tot de 
vastgestelde geluidscontour van 48 dB Lden. Ook in gemeenten en gebieden buiten 
deze contour komen percentages voor die uitstijgen boven het landelijke 
gemiddelde van 3,7%. Met name in de gemeenten Aalsmeer (40%), Uithoorn 
(34%), Heiloo (24%), Castricum (21%) en Amstelveen (21%) wordt veel 
geluidhinder ervaren van vliegverkeer. Het hoge hinderpercentage in Heiloo en 
Castricum laat zien dat ook bewoners in verder weg gelegen gebieden in het 
noorden de impact ervaren van de Polderbaan. In de invloedssfeer van de Kaagbaan 
ervaren inwoners ook veel ernstige geluidhinder, bijvoorbeeld in Oegstgeest (18%) 
en Kaag en Braasem (17%).  
 
Binnen de gemeenten wordt in bepaalde gebieden veel meer ernstige hinder ervaren 
dan in andere delen. Zo ervaart in deelgebied ‘Aalsmeer: Bovenlanden/Greenpark’ 
61% van de onderzochte groep ernstige geluidhinder en in ‘Amstelveen Noord-West 
Randwijck’ 47%. Ook in het iets verder gelegen ‘Zaanstad: Assendelft zuid’ ervaart 
41% van de 18- tot 64-jarigen ernstige geluidhinder door vliegverkeer. 
 
 
Pagina 44 van 48
