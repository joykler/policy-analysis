Staat van Schiphol 2022 | 28 maart 2023 
 
1. Hoofdlijnen 
 
Het jaar 2022 stond voor de luchtvaart wereldwijd in het teken van het herstel na 
de coronacrisis. Mensen konden weer reizen. Dit zorgde op Schiphol voor een 
toename van het aantal passagiers en vliegtuigbewegingen ten opzichte van 2021. 
Wat betekent dat voor het veiligheidssysteem en het werken op Schiphol? En welke 
effecten heeft het op de gezondheid en veiligheid in de buurt van de luchthaven? De 
belangrijkste ontwikkelingen in gebruiksjaar 2022 worden hieronder samengevat. 
 
Veiligheid vliegverkeer op orde 
Veiligheid op Schiphol is niet vanzelfsprekend. Het vraagt voortdurende aandacht 
van de luchtvaartbedrijven en van de overheid. De ILT stelde dit jaar opnieuw vast 
dat de veiligheid van het vliegverkeer op Schiphol op voldoende niveau is gebleven, 
ondanks verstoringen in de vluchtafhandeling door personeelstekorten. Risico’s rond 
belangrijke zaken als vliegoperaties, onderhoud aan vliegtuigen en 
luchtverkeersleiding worden goed beheerst. Er zijn in 2022 geen ongevallen in de 
lucht geweest bij Schiphol. De ILT ziet wel belangrijke aandachtspunten. Deze zijn 
verderop benoemd. 
 
Verstoringen door personeelstekorten 
Verschillende bedrijven op Schiphol kampten in 2022 met grote personeelstekorten, 
met name bij de beveiliging. Daardoor liepen onder meer de wachttijden op, misten 
passagiers hun vlucht en ontstonden er verstoringen in de vluchtafhandeling. De 
luchthaven Schiphol heeft het aantal lokaal opstappende passagiers beperkt en 
daarom hebben luchtvaartmaatschappijen vluchten geannuleerd of naar regionale 
vliegvelden verplaatst. Bij inspecties van de ILT bleek dat de veiligheid van het 
vliegverkeer niet in gevaar is geweest. Wel zorgde de personeelssituatie voor 
vertragingen, een minder voorspelbaar baangebruik en extra belasting voor alle 
betrokken partijen. 
 
Doorzettingsmacht ISMS onvoldoende 
De ILT vindt dat het Integral Safety Management System (ISMS) in theorie een 
goed fundament biedt voor een adequate, gezamenlijke aanpak van 
veiligheidsrisico’s. Echter, in de praktijk lijken de samenwerkende 
luchtvaartbedrijven onvoldoende in staat om veiligheidsmaatregelen tijdig en 
volgens afspraak te implementeren. 
 
Het beeld van de ILT is dat de besluitvorming van het ISMS hier een rol speelt. De 
ILT vindt dat de doorzettingsmacht van de gezamenlijke ISMS-luchtvaartbedrijven 
om veiligheidsmaatregelen daadwerkelijk te implementeren, moet verbeteren. 
Hoewel veel maatregelen uitgevoerd zijn, is de implementatie van belangrijke 
maatregelen voor risico’s op de grond uitgesteld. De overwegingen van de 
individuele luchtvaartbedrijven lijken de doorslag te geven boven het gezamenlijke 
belang. 
 
Grondafhandeling moet veiliger 
Bij de grondafhandeling van vliegtuigen is in 2022 vaak afgeweken van 
Schipholregels die veiligheid op dit gebied bevorderen. De ILT maakt zich zorgen 
over de risico’s en roept de luchtvaartbedrijven op om snel verbeteringen door te 
voeren. De ILT gaat haar toezicht op de grondafhandeling verder aanscherpen en 
handhavend optreden. Zo nodig zal de ILT de grondafhandeling van een vliegtuig 
stilleggen totdat een onveilige situatie is verholpen. Veiligheid in de 
grondafhandeling is een gezamenlijke verantwoordelijkheid van grondafhandelaren, 
het luchthavenbedrijf Schiphol en de luchtvaartmaatschappijen. De ILT verwacht dat 
 
Pagina 8 van 48
