Staat van Schiphol 2022 | 28 maart 2023 
 
Geluidzones beschermen toekomstige bewoners  
Het gebied rond Schiphol wordt intensief gebruikt door vliegverkeer. Het 
Luchthavenindelingbesluit Schiphol (LIB) beschermt toekomstige omwonenden 
tegen geluidsoverlast van vliegtuigen, maar beperkt daarmee ook de 
bouwmogelijkheden in het gebied. Het LIB wordt soms verschillend geïnterpreteerd 
door gemeenten. Dit kan dan een spanningsveld opleveren tussen een gemeente en 
de ILT. Een bekend voorbeeld is het plan voor de bouw van studentenwoningen en 
een studentenhotel in de wijk Kronenburg-Uilenstede in Amstelveen.  
 
Uitstoot vliegverkeer blijft binnen wettelijke normen LVB 
Het luchthavenverkeerbesluit Schiphol (LVB) bevat grenswaarden voor de uitstoot 
van luchtverontreinigende stoffen van vliegtuigen, zoals stikstofoxiden en 
zwaveldioxiden. De ILT controleert de naleving van deze normen. De ILT rapporteert 
al jarenlang geen overschrijdingen van de grenswaarden. Ook in gebruiksjaar 2022 
bleef Schiphol onder de grenswaarden.  
 
Gebruik vervuilende hulpmotoren op Schiphol moet omlaag 
De auxiliary power unit (APU) is een hulpmotor in een vliegtuig. Staat een vliegtuig 
stil, dan moet de APU zo snel mogelijk uit, zodat de uitstoot van schadelijke stoffen 
en geluidhinder beperkt blijft. Dit is met name belangrijk voor de gezondheid van de 
mensen die op het platform werken. In de praktijk staan APU’s toch veel aan. Een 
belangrijke reden hiervoor is een gebrek aan (werkende) alternatieve 
voorzieningen. Alle betrokken partijen zijn het erover eens dat het probleem 
voortvarend moet worden aangepakt. De ILT heeft het luchthavenbedrijf Schiphol 
gevraagd om in afstemming met alle luchtvaartbedrijven, een actieplan te maken 
om het APU-gebruik te beperken. 
  
 
Pagina 10 van 48
