Staat van Schiphol 2022 | 28 maart 2023 
 
4. Doorzettingsmacht ISMS onvoldoende 
 
De ILT vindt dat het Integral Safety Management System (ISMS) in theorie 
een goed fundament biedt voor een adequate, gezamenlijke aanpak van 
veiligheidsrisico’s. Echter, in de praktijk lijken de samenwerkende 
luchtvaartbedrijven onvoldoende in staat om veiligheidsmaatregelen tijdig 
en volgens afspraak te implementeren. 
 
Het beeld van de ILT is dat de besluitvorming van het ISMS hier een rol speelt. De 
ILT vindt dat de doorzettingsmacht van de gezamenlijke ISMS-luchtvaartbedrijven 
om veiligheidsmaatregelen daadwerkelijk te implementeren moet verbeteren. 
Hoewel veel maatregelen uitgevoerd zijn, is de implementatie van belangrijke 
maatregelen voor risico’s op de grond uitgesteld. De overwegingen van de 
individuele luchtvaartbedrijven lijken de doorslag te geven boven het gezamenlijke 
belang. 
 
Werking van het ISMS en toezicht door de ILT 
In het ISMS werken luchtvaartbedrijven op Schiphol samen aan de voortdurende 
verbetering van de integrale veiligheid op Schiphol. Het ISMS mitigeert risico’s op 
Schiphol door veiligheidsmaatregelen te bedenken en daarover, op basis van 
consensus, besluiten te nemen. Bij elke maatregel kiest het ISMS 1 luchtvaartbedrijf 
dat bij de uitvoering de regie voert. De maatregelen komen voort uit 
veiligheidsanalyses, het OVV-rapport over de veiligheid op Schiphol uit 2017, de 
integrale veiligheidsanalyse van het NLR, of zijn bedacht in het voormalige 
veiligheidsplatform Schiphol (VPS). De status en voortgang van de maatregelen 
wordt door het ISMS bijgehouden in een roadmap. 
 
De ILT houdt toezicht op het functioneren van het ISMS en op de voortgang en 
effectiviteit van de veiligheidsmaatregelen. Dat doet de ILT via audits, 
objectinspecties en dialoogtafels in het kader van besturingstoezicht. In maart 2022 
heeft de ILT de invulling van het ISMS-toezicht vastgelegd in een 
beoordelingskader. 
 
Nog steeds onvoldoende voortgang in realisatie veiligheidsmaatregelen 
In 2022 heeft de ILT een audit uitgevoerd op de ISMS roadmap. De ILT 
constateerde dat het ISMS het afgelopen jaar verschillende acties heeft uitgevoerd 
die de veiligheid verbeteren. De ILT stelde echter ook vast dat ingrijpende 
veiligheidsmaatregelen worden uitgesteld. Bijvoorbeeld het delen van 
grondafhandelingsmaterieel. De ILT heeft geen zicht op de nieuwe 
implementatiedatum van deze maatregel. Daarnaast werd de veiligheidsmaatregel 
‘Co-locatie van Ground- en Towcontrol’ voor 4 jaar uitgesteld tot 2026.  
 
Ook in de vorige Staat van Schiphol signaleerde de ILT vertraging in belangrijke 
veiligheidsmaatregelen. Realisatie van de ‘Dubbele Quebec’ werd in 2020 met 2 jaar 
uitgesteld tot 2025. 
 
Nieuwe methode voor meten effectiviteit veiligheidsmaatregelen 
De ILT kijkt niet alleen naar de voortgang van de roadmap, maar ook naar de 
effectiviteit van geïmplementeerde veiligheidsmaatregelen. Het ISMS gaat de 
effectiviteit van veiligheidsmaatregelen vanaf 2023 meten met een nieuwe methode. 
Deze methode is ontwikkeld door het Nederlands Lucht- en Ruimtevaartcentrum 
(NLR). Het ISMS verwacht dat met deze methode de effectiviteit van maatregelen 
beter bepaald kan worden. De ILT is het eens met de keuze voor deze methode. 
 
 
Pagina 14 van 48
