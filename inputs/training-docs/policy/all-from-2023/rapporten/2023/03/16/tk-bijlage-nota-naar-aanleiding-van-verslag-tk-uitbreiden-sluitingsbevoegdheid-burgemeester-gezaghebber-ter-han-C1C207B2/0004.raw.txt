daarvoor wel aanleiding gaf of zelfs dat niet. Het bestuur moet beoordelen of het een wettelijke 
bevoegdheid in een concreet geval ook daadwerkelijk toepast. Toepassing moet op evenredige 
wijze plaatsvinden. Hierbij komt veel gewicht toe aan de voor bewoners of de eigenaar mogelijk 
zeer ingrijpende gevolgen. Als een besluit wordt betwist, zal de rechter toetsen of de uitoefening 
van de bevoegdheid door het bestuur redelijk en niet onevenredig is. Ook de belangen van 
bewoners en eigenaren moeten voor een rechtmatig, namelijk een proportioneel en subsidiair 
besluit, dus zorgvuldig worden gewogen. 
 
4. De leden van de SP-fractie spreken de regering hier nog aan op versterking van en investering 
in de strafrechtketen. 
Op grond van het coalitieakkoord investeert het kabinet aanzienlijk in versterking van de justitiële 
keten, met name in het Openbaar Ministerie en de Rechtspraak. Doel hiervan is hen 
toekomstbestendig te maken, waar het onder meer gaat om capaciteit, wendbaarheid, kwaliteit 
van informatievoorziening, digitalisering en innovatie en verbetering van ketensamenwerking. Het 
gaat dan om investeringen in organisaties in de justitiële keten waarmee wordt beoogd dat zij op 
onder meer financiën, ICT, huisvesting en personeel goed zijn toegerust hun taken adequaat uit te 
voeren en rekening kunnen houden met ontwikkelingen in de criminaliteit. 
 
2. De hoofdlijnen en de noodzaak van de voorgestelde wijzigingen 
2.1 Algemene opmerkingen 
5. De leden van de D66-fractie vragen of de voorgestelde uitbreiding van het instrumentarium van 
de burgemeester werkelijk bijdraagt aan het tegengaan van de openbareordeproblematiek en hoe 
sluiting van een woning in de nabijheid waarvan het incident plaatsvond, incidenten als bedoeld in 
de toelichting kan voorkomen. Ook de leden van de GroenLinks- en PvdA-fracties vragen, tegen 
de achtergrond van proportionaliteit en effectiviteit, hoe de ingrijpende maatregel van de sluiting 
van een huis zich verhoudt tot het causale verband tussen bijvoorbeeld een schietpartij bij een huis 
en de betrokkenheid van de bewoners daarbij. Daarnaast vragen zij of door het sluiten van een 
woning pas nadat een incident zich heeft voorgedaan, verdere verstoringen van de openbare orde 
kunnen worden voorkomen. In verband met paragraaf 7.3.1 van de memorie van toelichting, over 
de consultatiereactie van de Rvdr en de NVvR, vragen de leden van de SP-fractie nader in te gaan 
op de opmerking van de NVvR dat het voorgestelde instrument effectiviteit mist en niet duidelijk is 
hoe het bestuurlijke instrumentarium bijdraagt aan het voorkomen van openbareordeproblemen. 
Zij vragen om wetenschappelijke onderbouwing. Ook wijzen zij op de consultatiereactie van de 
korpschef, die opmerkt dat de dreiging op iemands persoon kan verplaatsen en vragen zij 
weerlegging van deze volgens hen fundamentele kritiek.  
Om in de door de leden van de D66-, GroenLinks- en PvdA-fracties geschetste specifieke situatie 
een woning te kunnen sluiten, is nodig dat (bedreiging met) ernstig geweld “in of in de 
onmiddellijke nabijheid” van de woning plaatsvindt. Dat begrip is ontleend aan de Wet aanpak 
woonoverlast (artikel 151d Gemw) en wordt precies zo geduid als de initiatiefneemster van die wet 
12
het deed. Vereist is een duidelijke connectie tussen de gedraging en de woning. Voordat de vraag 
naar evenredigheid speelt, geldt dus al: sluiting is niet aan de orde als bij een locatie is geschoten, 
maar er geen rechtstreeks verband is met die locatie. 
Ook moet door daar plaatsvindend ernstig geweld, of bedreiging daarmee, de openbare orde rond 
de woning worden verstoord (of daarvoor ernstige vrees bestaan). Met sluiting kan de 
burgemeester herhaling of een dreigende verstoring van het ordelijk verloop van het 
gemeenschapsleven ter plaatse (de openbare orde) proberen te voorkomen of dit na verstoring 
proberen te herstellen. Openbare orde is hier het ordelijk verloop van het gemeenschapsleven ter 
                                                                 
12
 Kamerstukken II 2014/15, 34007, nr. 7, p. 7. 
4
