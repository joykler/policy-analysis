maar die situaties kunnen zich voordoen. Het vierde lid doet niet anders dan waarborgen dat 
bewoners, tenzij grote spoed het niet toelaat, de kans krijgen tot op het laatste moment feitelijke 
sluiting van overheidswege te voorkomen. 
Ik deel niet de in de consultatie geuite opvatting dat de bepaling onzinnig is. Wel onderschrijf ik de 
opmerking vanuit de gemeente Leeuwarden dat een sluiting kan worden opgeheven als de 
openbareordeverstoring zich niet meer voordoet, tenzij er – voor wat betreft de b- en de c-grond – 
sprake is van ernstige vrees voor een (nieuwe) openbareordeverstoring. Deze gemeente noemt als 
voorbeeld het ontbinden van het huurcontract. In die reactie wordt ook gezegd dat eigen 
maatregelen na bekendmaking van het besluit “een gepasseerd station” zijn. Om bij het voorbeeld 
te blijven: als ontbinding van de huur vóór een besluit zou worden genomen, reden kan zijn geen 
sluitingsbesluit te nemen en als ontbinding ná sluiting reden kan zijn te heropenen, dan is wat mij 
betreft ook mogelijk dat ontbinding relevant is in de tussenliggende fase. Te weten als een 
bewoner alsnog eieren voor zijn geld kiest nádat een besluit is genomen, maar vóórdat 
daadwerkelijk is gesloten en de huur opgeeft. Dat is dan geen gepasseerd station. Iets soortgelijks 
geldt voor het voorbeeld van de korpschef, aan wie een begunstigingstermijn niet mogelijk lijkt 
voor een bewoner die doelwit was van een aanslag, omdat deze de tegen hem gerichte dreiging 
niet zelf kan afwenden. Doet zich een casus voor waarin een besluit niet wordt genomen, als 
68
iemand vrijwillig elders woont , dan zie ik niet in waarom wettelijk geen waarborg kan bestaan dat 
iemand in beginsel alsnog kans krijgt daarvoor te kiezen nádat het besluit is genomen, maar 
vóórdat een woning zou worden verzegeld of dichtgetimmerd. Zo vermijdt men bijvoorbeeld kosten 
of huurrechtelijke gevolgen. Daarbij wijs ik erop dat het er niet om gaat dat de bewoner een 
dreiging tegen zichzelf afwendt, maar dat hij verstoring van de openbare orde beëindigt (zoals 
maatschappelijke onrust) of voorkomt (zoals herhalingsgevaar op die plaats). In het geval dat op 
het laatste moment iemand zijn eigen huis sluit of een passend alternatief voor sluiting accepteert 
in het geval de openbare orde is verstoord (of verstoring ernstig moet worden gevreesd) door het 
aantreffen van een wapen, is er geen reden daarover anders te denken. Daarbij teken ik nog aan 
dat de enkele vondst van een wapen, dat overigens in beslag zal worden genomen, in het 
wetsvoorstel geen grond is voor sluiting, het gaat erom of daaruit ter plekke een (ernstig te 
vrezen) openbareordeverstoring voortvloeit. 
 
7.2.3. Gezagsdriehoeken gemeenten Rotterdam en Amsterdam en gemeenten 
Leeuwarden, Nijmegen en Steenbergen 
31. De leden van de SP-fractie lazen dat de gezagsdriehoeken van Amsterdam en Rotterdam het 
aantreffen van een vuurwapen in een woning beschouwen als een verstoring van de openbare 
orde. Zij vragen of het klopt dat het wetsvoorstel dit juist niet zonder meer als een verstoring van 
de openbare orde kwalificeert en of deze lezing van de gezagsdriehoeken dan niet juist aantoont 
dat het goed zou zijn als er een landelijk kader komt, zodat verschillen van inzicht tussen 
gemeentes voorkomen kunnen worden. 
Het klopt dat de regering in het wetsvoorstel en de memorie van toelichting het aantreffen van een 
vuurwapen in een woning niet zonder meer beschouwt als verstoring van de openbare orde. Ook 
niet rond die locatie, zoals wordt vereist. Dit is vermeld in repliek op de consultatiereactie van 
onder meer deze gezagsdriehoeken en in de artikelsgewijze toelichting op de c-grond. De 
beantwoording van deze vraag geeft mij gelegenheid dat in dit stadium te herhalen. Voor zover 
daar verschil van inzicht over bestond of zou bestaan, is het landelijk kader hiermee helder. 
Namelijk zoals de wetgever het vaststelt en het in de parlementaire geschiedenis is vastgelegd. In 
de ondersteuning die het CCV burgemeesters biedt voor de toepassing van de bevoegdheid, kan dit 
uitdrukkelijk worden verwoord. Wat betreft een landelijk kader wijs ik op antwoord 7. 
                                                                 
68
 Een voorbeeld waar de burgemeester aanvankelijk niet optrad, omdat de beschoten bewoner en zijn partner 
elders verbleven, is de in de memorie van toelichting genoemde casus uit Rb. ’s -Hertogenbosch (vzr.) 25 maart 
2011, ECLI:NL:RBSHE:2011:BP9061, r.o. 4-6. 
22
