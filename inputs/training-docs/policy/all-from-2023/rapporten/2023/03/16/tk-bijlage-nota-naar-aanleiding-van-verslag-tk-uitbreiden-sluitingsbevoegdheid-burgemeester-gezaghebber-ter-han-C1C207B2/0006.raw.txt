6. De leden van de SP-fractie stellen dat burgemeesters de reikwijdte van artikel 13b Opw hebben 
17
opgerekt, waardoor de Afdeling bestuursrechtspraak hen terugfloot. 
Deze stelling weerspreek ik. De Afdeling bestuursrechtspraak oordeelde in de zaken waarin de 
conclusie werd genomen waarnaar deze leden verwijzen, dat de sluitingsbevoegdheid niet in 
geschil was, respectievelijk dat de rechtbank oordeelde dat de burgemeester het pand in beginsel 
mocht sluiten, daartegen geen hoger beroep was ingesteld en de geschiktheid en noodzaak van de 
18
sluitingsmaatregel niet aan de orde waren. De uitspraken gaan niet over de toepasselijkheid van 
de bevoegdheid uit artikel 13b Opw, maar over de vraag of de toepassing van deze bevoegdheid in 
het concrete geval niet onevenredig was. 
 
7. De leden van de SP-fractie missen verder een landelijk kader en vragen of de regering alsnog 
richtlijnen wil opstellen om bijvoorbeeld rechtsongelijkheid tussen verschillende gemeentes te 
voorkomen. Deze leden komen daarop terug in verband met paragraaf 7.2.1 van de memorie van 
toelichting, over de consultatiereactie van het NGB, dat het wenselijk zou vinden als voor gevallen 
van uitgelokte sluitingen een landelijk kader wordt ontwikkeld. De leden van de ChristenUnie-
fractie vragen in verband met die paragraaf ook toe te zeggen met het NGB en relevante partijen 
een kader op te stellen. 
In antwoord op onder meer vragen van de leden van de SP-fractie over het onderzoek naar de 
toepassing van artikel 13b Opw schreef mijn ambtsvoorganger dat onze staatsinrichting “sinds 
19
Thorbecke” gedecentraliseerd is. Uw Kamer verwierp de motie-Van Nispen/Sneller, die de 
20
regering opriep daarvoor een landelijk kader op te stellen. Ik heb daar toen ook over gezegd dat 
de toepassing van een bevoegdheid van en door de burgemeester altijd een door de burgemeester 
te motiveren afweging blijft tussen enerzijds het algemeen belang en anderzijds de gevolgen voor 
betrokkenen. Als een wettelijke bepaling de burgemeester bevoegd maakt, gaat de burgemeester 
21
over het gemeentelijk beleid. Wij kunnen daar vanuit hier dus niet in gaan treden. Het Rijk 
bepaalt niet alles; lokaal gezag, dat verantwoording aflegt aan de lokale volksvertegenwoordiging, 
heeft eigen wettelijke bevoegdheden om met kennis van lokale omstandigheden en zaken op te 
treden. In dit geval om het ordelijk verloop van het gemeenschapsleven ter plaatse (de openbare 
orde) te handhaven als dit bijvoorbeeld door een beschieting is of dreigt te worden verstoord. 
Handhaving van de openbare orde is een bestaande wettelijke, autonome taak van burgemeesters, 
die zij voor de hier aan de orde zijnde casuïstiek nu zo mogelijk waarmaken met toepassing van 
hun noodbevelsbevoegdheid. Voor het publiek openstaande gebouwen en bijbehorende erven 
sluiten zij met toepassing van artikel 174, tweede lid, Gemw of de APV. Hierbij speelt de door deze 
leden benoemde mogelijkheid van uitlokking eveneens. Er zijn burgemeesters, bijvoorbeeld die van 
Amsterdam, die ervaring hebben met zulke situaties en de dilemma’s en afwegingen die daarbij 
spelen. Iedere burgemeester mag desgewenst beleidsregels vaststellen ter zake van zijn 
bevoegdheden (artikel 4:81, eerste lid, van de Algemene wet bestuursrecht (Awb)). Dit geldt ook 
22
voor de gezaghebber. De regering stelt daarvoor geen landelijke richtlijnen op en is daartoe ook 
niet bevoegd. Juist omdat gemeenten van elkaar verschillen in bijvoorbeeld de mate waarin de 
problematiek van openbareordeverstoringen door ernstig geweld of door een wapenvondst 
voorkomt, is van belang dat de burgemeester beslissingsruimte heeft om de sluitingsbevoegdheid 
– binnen de in het voorgestelde artikel getrokken grenzen en het evenredigheidsbeginsel – al dan 
niet te gebruiken en hoe. Casuïstiek verschilt ook. Van rechtsongelijkheid is dus geen sprake. 
                                                                 
17
 ECLI:NL:RVS:2021:1468. 
18
 ABRvS 2 februari 2022, ECLI:NL:RVS:2022:285 en ECLI:NL:RVS:2022:335. 
19
 Kamerstukken II 2021/22, 34763, nr. 15, antwoord 44, verwijzend naar antwoorden 8 en 9. 
20
 Kamerstukken II 2021/22, 34763, nr. 17 en Handelingen II 2021/22, nr. 50, item 10, p. 1. 
21
 Vgl. Handelingen II 2021/22, 34763, nr. 47, item 24, p. 3. 
22
 Gemeenschappelijk Hof van Justitie van Aruba, Curaçao, Sint Maarten en van Bonaire, Sint Eustatius en Saba 
29 oktober 2021, ECLI:NL:OGHACMB:2021:406, r.o. 5.5.a.2. 
6
