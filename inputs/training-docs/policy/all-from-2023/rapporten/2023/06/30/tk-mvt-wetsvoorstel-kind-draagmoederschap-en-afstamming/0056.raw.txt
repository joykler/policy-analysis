rechtbank heeft daarbij een ruime beoordelingsruimte van de omstandigheden van het specifieke 
geval. Voor de formulering van de afwijzingsgrond is aansluiting gezocht bij artikel 227, vierde lid. 
De rechtbank moet daarnaast positief vaststellen dat alle betrokkenen hun vrije instemming 
verlenen. Onder betrokkenen moet in dit geval tevens een eventuele echtgeno(o)t(e), 
geregistreerde partner van de draagmoeder worden begrepen. Nu het verzoek aan de rechter enkel 
afkomstig is van de draagmoeder en de wensouders, is voor de echtgenoot of geregistreerde partner 
nog aanvullend vastgelegd in artikel 215, eerste lid onder l dat diens instemming moet blijken. 
Daarmee is expliciet gemaakt dat ook deze persoon dient in te stemmen met een constructie waarbij 
afgeweken wordt van diens van rechtswege ontstaand ouderschap. Artikel 215 en verder vullen 
artikel 214, derde lid, aan met voorwaarden die in ieder geval vervuld dienen te zijn voor toewijzing 
van het verzoek. Dit derde lid bevat een vangnetnorm die de rechtbank de ruimte biedt om te komen 
tot een eigen beoordeling, in aanvulling op de eisen die expliciet in de wet zijn opgenomen. Hierbij 
kunnen bijvoorbeeld de uitkomsten uit de counseling en de leeftijd van wensouders en draagmoeder 
een rol spelen. 
Het vierde lid bepaalt dat een verzoek op straffe van niet-ontvankelijkheid een 
draagmoederschapsovereenkomst moet bevatten die voldoet aan de eisen van artikel 216 . De 
draagmoederschapsovereenkomst vormt een centraal onderdeel in het waarborgen van de vrije 
instemming van de draagmoeder en de wensouders. De in artikel 216 genoemde punten zien zowel 
op het goed zorgen voor de draagmoeder als op het belang van het kind bij een weldoordachte 
zwangerschap en goede afspraken over contact na afloop daarvan. Een eventuele echtgenoot, 
echtgenote of geregistreerde partner van de draagmoeder dient, voor zover de afspraken hem of 
haar raken, ook partij te zijn bij deze overeenkomst. Overigens kan ook een bekende gametendonor 
partij zijn bij de overeenkomst. Het kan daarbij bijvoorbeeld gaan om afspraken over het afzien van 
bepaald gedrag of activiteiten. 
De regeling betreft naast de plicht tot overlegging van deze overeenkomst ook de verplichte 
overlegging van een verslag van de voorlichting en counseling als bedoeld in artikel 215, lid 1, onder 
a . Met deze vereisten wordt nadere invulling gegeven aan de algemene procesrechtelijke regel dat 
alle voor de procedure relevante stukken dienen te worden overgelegd (vergelijk ook artikel 21 Rv). 
Op basis van dat algemene uitgangspunt kan de rechtspraak in het procesreglement Familie- en 
Jeugdrecht nog nadere eisen stellen aan stukken die bij een verzoekschrift zouden moeten worden 
aangeleverd. Hierbij kan bijvoorbeeld gewezen worden op het ook door de Raad voor de rechtspraak 
in zijn consultatieadvies genoemde BRP-uittreksel van de wensouders waaruit blijkt of zij de ouders 
zijn van andere kinderen, en indien dit het geval is tevens een uittreksel uit het gezagsregister voor 
deze kinderen.  
In het vijfde lid wordt de situatie geregeld waarin geen recente VOG van de wensouders of de 
levensgezel van een wensouder die het verzoek alleen doet wordt overgelegd. In dat geval zal 
telkens advies moeten worden ingewonnen van de raad voor de kinderbescherming. De verklaring 
mag op het moment van indienen van het verzoek niet ouder zijn dan drie maanden. Bij de afgifte 
van de VOG wordt bezien of de wensouders (en levensgezel) eerder zijn veroordeeld voor onder 
meer een relevant zedendelict. Wordt een VOG niet overgelegd, dan is er aanleiding om de raad 
hieromtrent om advies te vragen. Het onderzoek betreft in dat geval een antecedentenonderzoek 
gericht op contra-indicaties voor toekenning van het ouderschap na draagmoederschap. Voor 
personen die niet de gewone verblijfplaats hebben in Nederland geldt dat een VOG op dit punt weinig 
informatie oplevert. Daarom is in dat geval een onderzoek van de raad voor de kinderbescherming 
telkens noodzakelijk. 
 
Artikel 215  
In dit artikel worden nadere voorwaarden gegeven voor de gerechtelijke toekenning van het 
ouderschap na draagmoederschap. De aanhef maakt expliciet dat het gevolg van het niet voldoen 
aan een van deze eisen de afwijzing van het verzoek impliceert. Er bestaat op geen van deze punten 
een beoordelingsruimte voor de rechter. De geïnformeerde instemming van alle betrokkenen is 
daarbij het belangrijkste vereiste. De geïnformeerde instemming (‘informed consent’) impliceert 
tevens dat de draagmoeder en de wensouder(s) voorlichting en counseling hebben ontvangen en 
dat er onafhankelijk juridisch advies voor de draagmoeder is geweest en beschikbaar blijft (vergelijk 
ook de eisen aan de draagmoederschapsovereenkomst in artikel 216).  
56
