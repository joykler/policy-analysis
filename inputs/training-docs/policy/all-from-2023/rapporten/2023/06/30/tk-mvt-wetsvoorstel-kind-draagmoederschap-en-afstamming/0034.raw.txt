RSJ vraagt om een nadere onderbouwing van de eis van een genetische band met ten minste één 
van de wensouders en een nadere uitwerking van de uitzondering daarop. In reactie hierop wordt 
verwezen naar het advies van de Staatscommissie Herijking ouderschap die heeft overwogen dat 
een genetische band tussen het kind en de wensouders maakt dat de complexiteit van de 
ontstaansgeschiedenis voor het kind beperkt blijft. Daarbij maakt het bestaan van een genetische 
band het onderscheid tussen draagmoederschap en adoptie ook evident. De Staatscommissie stelt 
dat uit onderzoek blijkt dat een genetische relatie tussen kind en verzorger op zich niet van belang 
is voor het welzijn van het kind of voor de band tussen de opvoeder/verzorger en het kind. 
Benadrukt zij dat in het voorstel van de eis van genetische verwantschap met ten minste één van 
de wensouders enkel kan worden afgeweken indien die genetische verwantschap onmogelijk is. 
Dat kan bijvoorbeeld zijn omdat het fysiek onmogelijk is om een zaadcel of eicel te leveren of 
omdat het anderszins medisch onverantwoord zou zijn om een genetische verwantschap te laten 
ontstaan. De bewijslast voor het bestaan van deze onmogelijkheid ligt bij de wensouders. Dit 
betreft een zeer beperkte uitzondering voor schrijnende omstandigheden, die aansluit bij het ook 
door Fiom aangehaalde advies van de Staatscommissie Herijking ouderschap op dit punt. Andere 
voorbeelden van situaties waarbij een genetische band praktisch onmogelijk moet worden 
beschouwd, kan de regering niet uitsluiten, maar zijn in abstracto moeilijk te noemen. De 
onmogelijkheid staat ter beoordeling van de rechter in het individuele geval.  
FIOM en Defence for Children stellen dat het wenselijk is dat voor de draagmoeder een hogere 
minimumleeftijd geldt dan 18 jaar, bijvoorbeeld 24 jaar in combinatie met de eis dat zij eerder een 
kind heeft gehad. De regering is het met deze organisaties eens dat draagmoederschap door een 
zeer jonge draagmoeder zonder voltooid gezin onwenselijk is. Een concrete leeftijdsgrens is 
daarbij naar het oordeel van de regering echter nauwelijks te onderbouwen. De rijpheid van de 
draagmoeder is een aspect dat zal moeten worden betrokken in de counseling van de 
draagmoeder en deze kan ook een rol spelen bij de beslissing van de rechter om zijn fiat te geven 
aan het traject. Om het uitgangspunt van een zekere mate van rijpheid van de draagmoeder beter 
tot uitdrukking te brengen is de tekst van de toelichting evenwel aangescherpt. De NOvA stelt de 
vraag hoe de rechter de rijpheid van de draagmoeder kan beoordelen indien er reeds een verslag 
van de counseling ligt. Anders dan de NOvA lijkt te veronderstellen, dient de counseling niet 
(primair) als filter, maar vormt het verslag van de counseling een belangrijke basis voor de 
beoordeling door de rechter. 
Gevraagd is welke afdwingbare afspraken gemaakt kunnen worden tussen wensouders en 
draagmoeders, meer specifiek naar de spanning die er kan bestaan tussen deze afspraken en het 
lichamelijke zelfbeschikkingsrecht van de draagmoeder. De Staatscommissie heeft hierover een 
aantal opmerkingen gemaakt waarbij in de regeling op hoofdlijnen wordt aangesloten. Net als 
ieder ander kunnen wensouder(s) en draagmoeder afspraken maken over bijvoorbeeld niet roken, 
geen alcohol en het zich door professionals laten begeleiden gedurende de zwangerschap. 
Afhankelijk van de afspraken kunnen daaraan ook gevolgen worden verbonden. De rechter zal bij 
de toekenning van het ouderschap na draagmoederschap deze afspraken kunnen toetsen. De 
afspraken over de gevolgen van niet-nakoming van de gemaakte afspraken mogen echter niet van 
dien aard zijn dat hiermee de facto het zelfbeschikkingsrecht van de draagmoeder in zijn kern 
wordt beperkt. Dit kan bijvoorbeeld aan de orde zijn bij onevenredig hoge boetebedingen. Het 
bestaan van dergelijke afspraken is een belangrijke aanwijzing dat de 
draagmoederschapsovereenkomst niet in het belang is van het kind en evenmin zorgvuldig tot 
stand is gekomen in de zin van artikel 1:214, derde lid, BW en vormt een grond voor afwijzing van 
het verzoek tot toekenning van het ouderschap na draagmoederschap. 
Overigens is niet geregeld dat de draagmoederovereenkomst deel uitmaakt van de beschikking tot 
toekenning van het ouderschap na draagmoederschap. Een herroeping van de beschikking 
vernietigt de overeenkomst ook niet automatisch. In de overeenkomst kan de herroeping uiteraard 
wel worden opgenomen als ontbindende voorwaarde voor de overeenkomst. Daarbij kan overigens 
niet worden afgeweken van artikel 1:221, tweede lid, BW: de herroeping kan niet leiden tot een 
vordering tot teruggave van kosten.  
 
34
