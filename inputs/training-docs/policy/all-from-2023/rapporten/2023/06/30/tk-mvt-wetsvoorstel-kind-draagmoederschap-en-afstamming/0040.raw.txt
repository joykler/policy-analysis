Vereniging voor Rechtspraak (NVvR), het College van procureurs-generaal (OM), de raad voor 
rechtsbijstand (RvR), de Nederlandse orde van advocaten (NOvA), de Nationale Politie (NP) en de 
Raad voor de Strafrechtstoepassing en Jeugdbescherming (RSJ). Deze consultatiereacties zagen 
met name op de geconsulteerde strafbaarstelling. De reacties zijn aanleiding geweest de 
strafbaarstelling grondig te herzien en op te splitsen in twee strafbepalingen. Een advies van het 
Uitvoeringsinstituut Werknemersverzekeringen (UWV) en een zeer beperkt aantal andere reacties 
zag op de regeling van het wensouderverlof. In het navolgende wordt eerst ingegaan op de 
strafbaarstelling, waarbij de consultatiereacties per thema worden samengevat. Daarbij wordt 
toegelicht of en hoe deze reacties van invloed zijn geweest op de herziene strafbaarstelling(en). 
Uiteindelijk wordt ingegaan op de regeling van het wensouderverlof. Daarmee worden deze 
thema’s aldus behandeld: 
a. Strafbaarstelling 
b. Belang van het kind 
c. Vergoedingen aan de draagmoeder 
d. Draagmoederschapstrajecten in het buitenland 
e. Opsporing en vervolging 
f. Overige thema’s strafbaarstelling 
g. Wensouderverlof 
 
a. Strafbaarstelling 
De NP, de NVvR, de RSJ en Defence for Children onderschrijven dat een strafbaarstelling van 
kinderkoop in het belang van het kind kan zijn. Ook de Rvdr onderkent het belang van dit 
onderdeel van het wetsvoorstel. Door onder meer de NOvA, de Stichting DuRF en enkele 
particulieren wordt de onderbouwing van nut en noodzaak van de geconsulteerde strafbaarstelling 
als onvoldoende ervaren.  
De regering acht een strafbaarstelling van evidente vormen van kinderkoop noodzakelijk. De 
menselijke waardigheid van het kind wordt beschermd door te voorkomen dat kinderen worden 
gereduceerd tot handelswaar. Ook artikel 35 van het IVRK schrijft voor dat verdragslanden 
maatregelen treffen ter voorkoming van de verkoop en handel in kinderen in welke vorm dan ook. 
 
Over de inhoud en de formulering van de geconsulteerde strafbaarstelling zijn kritische 
opmerkingen gemaakt. Meerdere organisaties vinden de voorgestelde plaatsing van een 
strafbaarstelling van kinderkoop in de context van draagmoederschap problematisch. De RSJ 
meent dat alle evidente vormen van kinderkoop strafbaar dienen te zijn, ongeacht in welke 
(juridische) context dit zich voordoet. Daarnaast vindt de RSJ het risico op criminalisering van 
draagmoeders en wensouders groot. Door particulieren en belangenorganisaties wordt het gebruik 
van de term ‘kinderkoop’ in de context van draagmoederschap als ongepast en kwetsend ervaren. 
Daarbij wordt opgemerkt dat het gebruik van deze term in strijd is met de belangen van kinderen 
die uit draagmoederschap zijn geboren omdat het stigmatiserend werkt. Het OM is van oordeel dat 
het wetsvoorstel onvoldoende tegemoet komt aan de onduidelijkheid over de grenzen tussen 
betaald draagmoederschap en kinderkoop. De NOvA meent dat in de toelichting “commercieel 
draagmoederschap” en “kinderkoop” ten onrechte op één lijn worden gesteld, en dat 
strafbaarstelling van commercieel draagmoederschap niet geïndiceerd is. De NOvA vraagt 
daarnaast of een strafbepaling bij het besluit een draagmoeder te betalen of tegen betaling als 
draagmoeder op te treden daadwerkelijk gewicht in de schaal zal leggen, nu de stap naar een 
draagmoeder niet licht zal worden gezet en ook tot het zijn van commercieel draagmoeder niet 
zomaar zal worden besloten. De Stichting DuRF en verschillende particulieren merken op dat de 
toelichting ervan uit lijkt te gaan dat een vrouw geen goede keuze kan maken om al dan niet 
draagmoeder te worden als haar geld wordt geboden, terwijl zij hier wel zelfstandig strafrechtelijk 
op kan worden afgerekend. 
  
Aan de adviezen om de strafbaarstelling te herformuleren naar een duidelijke delictsomschrijving 
die hanteerbaar is voor alle vormen van betalen voor de overdracht van het ouderschap van het 
kind in plaats van beperkt tot de specifieke context van draagmoederschap, is gehoor gegeven. 
Het nieuwe voorgestelde artikel 151ca Sr betreft een algemene strafbaarstelling van het betalen 
40
