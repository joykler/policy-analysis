draagmoederschap zullen mensen bewust worden gemaakt van de zwaarte van het aangaan van 
een dergelijk traject zodat zoveel mogelijk voorkomen wordt dat mensen er lichtvoetig voor 
kiezen. Bij de voorkoming van misstanden wordt een beroep gedaan op (wens)ouders. Zij maken 
keuzes in het vervullen van een kinderwens. Van hen wordt gevraagd hierbij ethisch te handelen 
in het belang van het (toekomstige) kind en het welzijn van de draagmoeder.  
  
Naast deze regeling zet de Nederlandse overheid zich ook op internationaal vlak in om misstanden 
rond draagmoederschap zo veel mogelijk te voorkomen. Nederland is betrokken bij internationale 
ontwikkelingen op het gebied van draagmoederschap en volgt deze nauw. Zoals vermeld 
onderzoekt de HccH de haalbaarheid van een mogelijk protocol voor de erkenning van ouderschap 
na draagmoederschap. Hoewel het in de praktijk lastig blijkt om op internationaal niveau te komen 
tot een instrument op het gebied van draagmoederschap, omdat landen uiteenlopende 
standpunten hebben op dit terrein, kunnen deze ontwikkelingen in de toekomst mogelijk een 
bijdrage leveren aan het verder voorkomen of beperken van misstanden op dit terrein. Verder 
maakt Nederland deel uit van de European Multidisciplinary Platform Against Criminal Threats 
(EMPACT) waarin door de EU lidstaten tussen politie- en justitiediensten, EU agentschappen en 
andere partners operationeel wordt samengewerkt in de aanpak van de georganiseerde misdaad. 
Nederland is de Driver van EMPACT THB (Trafficking in Human Beings). EMPACT THB heeft het 
onderwerp illegaal commercieel draagmoederschap en ‘verkopen van baby’s’ opgenomen in het 
Operational Action Plan (OAP) van 2023. Bulgarije is leider van dit programma en Nederland is een 
van de  deelnemers. Het programma richt zich op het identificeren en verstoren van criminele 
samenwerkingsverbanden die binnen de EU op dit gebied actief zijn.  
 
7.5. Overgangsrecht 
Er wordt geen bijzondere regeling van overgangsrecht getroffen in de voorgestelde regeling. 
Daarmee geldt het uitgangspunt van onmiddellijke werking. Overgangsrecht is niet noodzakelijk 
voor binnenlands draagmoederschap, gelet op de beoogde toetsing van trajecten vooraf en het 
gegeven dat het gebruik van de algemene leerstukken van erkenning, gezagswissel en adoptie 
mogelijk blijft. Vanaf het moment van inwerkingtreding van dit wetsvoorstel en de amvb, zijn ook 
de strafbepalingen van kracht. De regelingen zullen ruim voor inwerkingtreding worden 
gepubliceerd, opdat er in de praktijk anticiperend rekening mee kan worden gehouden. Gelet op 
de aard van deze bepalingen ligt overgangsrecht op dit punt niet in de rede.  
Indien voor inwerkingtreding van de (nieuwe) strafbaarstelling afspraken zijn gemaakt tussen 
draagmoeders en wensouders, en is afgesproken dat de draagmoeder een kind zal dragen voor de 
wensouders en welke voorwaarden hieraan zijn verbonden, kan na inwerkingtreding van die 
strafbaarstelling geen vervolging worden ingesteld voor het uitvoeren van de gemaakte afspraken.  
Voor internationale gevallen geldt eveneens het uitgangspunt van onmiddellijke werking. De 
erkenning van rechtswege na draagmoederschap op grond van artikel 10:101a, derde lid, onder a, 
BW is steeds mogelijk voor de bij wet bepaalde gevallen, ongeacht het moment van de 
totstandkoming van het ouderschap. De Staatscommissie voor het Internationaal Privaatrecht 
(Staatscommissie IPR) heeft aanbevolen dit te expliciteren door opname van een bepaling van 
overgangsrecht op dit punt. Hiervan is afgezien, nu de onmiddellijke werking van de regeling 
aansluit bij het algemene uitgangspunt van regelgeving. Door de onmiddellijke werking enkel voor 
dit aspect expliciet te maken, zou twijfel kunnen ontstaan over de inwerkingtreding van andere 
bepalingen in de wet. 
 
7.6. Evaluatie 
Gelet op ervaringen uit het verleden, bijvoorbeeld op het terrein van adoptie en het gebruik van 
zaadcel- en eiceldonoren, acht de regering het van belang dat de regeling wordt geëvalueerd. Doel 
van de evaluatie is te bezien of de regeling de problemen in de praktijk van kinderen, 
draagmoeders en (wens)ouders helpt op te lossen, als ook het aantal trajecten dat wordt 
doorlopen. Hiervoor zal na vijf jaar een evaluatie plaatsvinden. Ook is onderzoek naar de gevolgen 
voor de sociaalpsychologische ontwikkeling van de kinderen belangrijk. Bij de evaluatie zal de dan 
actuele wetenschappelijke kennis over de gevolgen voor het welzijn van kinderen in kaart worden 
gebracht.  
28
