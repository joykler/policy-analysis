een Nederlandse ouder heeft die in het buitenland woont. Dit komt in het onderstaande nader aan 
de orde.  
 
De NOvA merkt op dat het in de toelichting aandacht mist voor de drie voorwaarden waaraan moet 
74
zijn voldaan om de principiële eis van dubbele strafbaarheid los te kunnen laten. Deze 
voorwaarden zijn de volgende: in de praktijk moet komen vast te staan dat het ontbreken van 
dubbele strafbaarheid aan vervolging in Nederland in de weg zou staan, terwijl die vervolging 
niettemin wenselijk is; de aard van het desbetreffende feit geeft daartoe aanleiding omdat het 
onbestraft laten van Nederlanders die deze feiten plegen, in strijd zou zijn met de Nederlandse 
rechtsorde; en het gaat om feiten die niet alleen in Nederland, maar ook in veel landen als 
ernstige strafbare feiten worden aangemerkt.  
De eerste voorwaarde is in het bovenstaande aan de orde gekomen: zonder het loslaten van het 
vereiste van dubbele strafbaarheid kan niet worden opgetreden tegen Nederlandse wensouders die 
zich in het buitenland schuldig maken aan kinderkoop, terwijl dit voor het gewenste effect van de 
strafbaarstelling wel nodig is. Wat betreft de tweede voorwaarde is in de notitie waarnaar de NOvA 
in het advies verwijst, aangegeven (p. 14) dat bij feiten die onze rechtsorde ernstig schokken, 
onder meer kan worden gedacht aan feiten die een inbreuk maken op de menselijke waardigheid, 
bijvoorbeeld de lichamelijke integriteit. De in artikel 151ca Sr strafbaar gestelde gedraging – het 
betalen voor de overdracht van het ouderschap van een kind – is een ernstig misdrijf en is in strijd 
met de menselijke waardigheid van het kind. Het kind wordt hiermee gereduceerd tot 
handelswaar. Het in het buitenland uit een draagmoeder geboren kind dat na overdracht van het 
ouderschap Nederlander wordt, moet hiertegen worden beschermd. Deze gedraging raakt aan de 
fundamentele waarden waar Nederland voor staat en is daarom in strijd met de Nederlandse 
rechtsorde. Doordat het kind Nederlander wordt, en de gedraging door Nederlanders wordt 
begaan, heeft Nederland hierin ook een bijzondere verantwoordelijkheid. De NOvA wijst erop dat 
het IVRK en bijbehorend Facultatief Protocol niet dwingen tot deze strafbaarstelling. Tegelijkertijd 
schrijft artikel 35 van het IVRK voor dat verdragslanden passende maatregelen nemen ter 
voorkoming van de verkoop van de handel in kinderen in welke vorm dan ook. Daaruit kan worden 
opgemaakt dat er internationaal consensus is dat kinderkoop moet worden voorkomen. Deze 
strafbaarstelling draagt daaraan bij. Daarmee is eveneens voldaan aan de derde voorwaarde.  
 
e. Opsporing en vervolging 
In paragraaf 6.1. is reeds aan de orde gekomen dat het opsporen van de strafbaar gestelde 
gedragingen niet eenvoudig zal zijn. In de consultatiereacties is hier onder meer door de NVvR, de 
NOvA, de NP, en het OM aandacht voor gevraagd. Een groot deel van de opmerkingen betreft 
onderdelen van de versie van de strafbaarstellingen in het wetsvoorstel zoals ter consultatie werd 
voorgelegd en die in dit ingediende wetsvoorstel niet langer voorkomen. Hier wordt enkel ingegaan 
op de opmerkingen die ook voor de aangepaste strafbaarstellingen in de huidige versie van het 
wetsvoorstel van belang zijn.  
 
De NVvR noemt dat het OM met aanzienlijke bewijsproblemen kan worden geconfronteerd, onder 
meer omdat alle betrokkenen belang hebben bij hun handelingen en zij strafwaardige handelingen 
mogelijk zullen verhullen. Dat wordt ook door de NP en de NOvA gesignaleerd. Door de NVvR 
wordt daarbij opgemerkt dat van wensouders en draagmoeder wel transparantie mag worden 
gevraagd over vergoedingen en uitgaven die met de zwangerschap verband houden. De NP heeft 
opgemerkt dat voor het adequaat kunnen rechercheren cruciale bijzondere 
opsporingsbevoegdheden nodig zijn, zoals de bevoegdheid om van derden gegevens te vorderen, 
die alleen kunnen worden toegepast als sprake is van een verdenking van een misdrijf waarvoor 
voorlopige hechtenis kan worden bevolen. 
In het geval er sprake lijkt te zijn van een betaling die op grond van de artikelen 151ca of 442b Sr 
niet is toegestaan, kan wensouders worden gevraagd aan te geven waartoe deze betaling diende. 
In het geval het gaat om een toelaatbare betaling, is de verwachting dat wensouders bereid zullen 
                                                 
74
 Deze drie cumulatieve voorwaarden zijn opgenomen in de notitie ‘Het vereiste van dubbele strafbaarheid in 
het Nederlandse strafrecht (internationale strafrechtelijke samenwerking en rechtsmacht)’; Kamerstukken II, 
2003/04, 29 451, nr. 1.
