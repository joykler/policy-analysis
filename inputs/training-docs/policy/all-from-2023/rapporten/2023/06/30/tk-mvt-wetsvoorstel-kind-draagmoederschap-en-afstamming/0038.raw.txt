kind. De regering heeft hierbij primair het advies van de Staatscommissie gevolgd, dat eenzelfde 
onderscheid hanteert. De mogelijkheden tot herroeping op verzoek van de wensouders zijn zeer 
gering. Enkel bedreiging, dwaling of bedrog met betrekking tot het verzoek of bedrog omtrent de 
wijze waarop de zwangerschap tot stand is gekomen kan leiden tot een herroeping. Dit impliceert 
dat er in dat geval geen genetische band bestaat tussen de wensouder en het kind. Dit gegeven 
kwam evenwel nog niet expliciet tot uitdrukking in het derde lid. Het voorstel is daarom in die zin 
aangevuld zodat daarover geen misverstand kan bestaan. In een dergelijke situatie kan niet van de 
wensouders gevergd worden dat de afstammingsband met het kind ontstaat of in stand blijft. Er is, 
overeenkomstig de regeling bij ontkenning van het ouderschap dat door huwelijk is ontstaan of bij 
vernietiging van een erkenning op verzoek van een ouder, geen ruimte voor een afweging in het 
belang van het kind. Dat is anders indien de draagmoeder een beroep doet op de herroeping. Er zal 
dan doorgaans immers wel degelijk (ook) een genetische band tussen het kind en de wensouders 
bestaan.  
In een reactie is de vraag gesteld of het vereiste dat in de draagmoederschapsovereenkomst 
afspraken zijn opgenomen over de beschikbaarheid van juridisch advies voor de draagmoeder na 
de geboorte impliceert dat de wensouders de advocaat van de draagmoeder moeten betalen die 
een herroepingsprocedure instelt. Dit is uiteraard niet het geval. Wel dient tot drie maanden na de 
geboorte onafhankelijk juridisch advies voor de draagmoeder beschikbaar te zijn, naast de 
juridische voorlichting die verplicht ontvangen dient te zijn. 
Tevens zijn, onder meer door de NVvB, vragen gesteld over het effect van een herroeping van de 
gerechtelijke toekenning van ouderschap na draagmoederschap, en vergelijkbaar, indien het kind 
wordt geboren na de werkingsperiode van de gerechtelijke toekenning van het ouderschap na 
draagmoederschap. In beide gevallen zal de afstamming volgens de regeling van artikel 1:198 en 
verder worden bepaald. De werking van de beschikking tot de gerechtelijke toekenning van 
ouderschap na draagmoederschap is beperkt tot drie jaar nadat deze beschikking in kracht van 
gewijsde is gegaan. Wordt na die periode van drie jaar een kind geboren dan is de 
geboortemoeder de moeder van het kind dat is geboren uit draagmoederschap (artikel 1:198, 
eerste lid, onder a, BW). Dit geldt eveneens indien voor of na de geboorte een herroeping wordt 
uitgesproken van de gerechtelijke toekenning. Er kan dan ook geen sprake van zijn dat het kind 
zonder juridische ouders geboren wordt. Is het kind al geboren, dan zal een en ander leiden tot 
een latere vermelding op de geboorteakte van de herroeping. Vindt de herroeping plaats voor de 
geboorte, dan zal de geboorteakte direct juist worden opgemaakt. 
Onder andere de RSJ en de Rvdr hebben erop gewezen dat de regeling zoals in consultatie 
gegeven ertoe leidt dat kinderen na draagmoederschap geen mogelijkheid hebben om het 
ouderschap aan te tasten. De Rvdr stelde dit ook niet nodig te vinden, behalve dat het kind jaren 
later wellicht zelf behoefte heeft aan het ongedaan maken van het ouderschap na 
draagmoederschap. De regering is – in overeenstemming met de Raad - van oordeel dat er geen 
behoefte is aan een regeling waarbij namens het minderjarige kind een verzoek tot beëindiging 
van het ouderschap kan worden gedaan. De regeling is wel aangevuld met een mogelijkheid tot 
beëindiging van ouderschap na meerderjarigheid, conform de aankondiging in de kabinetsbrief. 
Daarmee ontstaat ook voor het kind na draagmoederschap op termijn een mogelijkheid tot 
aanpassing van de afstammingsrelatie die het heeft met een niet-genetische ouder. Net als bij 
adoptie blijft deze mogelijkheid beperkt tot een mogelijkheid na het bereiken van de 
meerderjarigheid. Anders dan bij adoptie bestaat niet de mogelijkheid van het herleven van een 
band met de oorspronkelijke ouders, aangezien er binnen de draagmoederschapsregeling geen 
oorspronkelijke ouders bestaan: de wensouders staan vanaf de geboorte als juridische ouders op 
de geboorteakte. Een meerderjarig kind wordt bij toekenning van een verzoek tot beëindiging van 
het ouderschap dan ook juridisch ouderloos. De benoeming van een bijzondere curator is na de 
meerderjarigheid van het kind uiteraard niet aan de orde. Voor de vraag of een bijzondere curator 
reeds in de procedure tot gerechtelijke toekenning van ouderschap na draagmoederschap zou 
moeten optreden, is het advies van de Staatscommissie gevolgd: dit wordt weinig zinvol geacht, 
aangezien het kind op dat moment nog niet bestaat en dus niet vertegenwoordigd kan worden. Bij 
een procedure op grond van artikel 1:220 BW (verzoek tot herroeping van de gerechtelijke 
toekenning van ouderschap na draagmoederschap) is, ook in reactie op een vraag in deze richting 
van de Rvdr, artikel 1:212 BW wel van toepassing voor zover de draagmoeder zwanger is van het
