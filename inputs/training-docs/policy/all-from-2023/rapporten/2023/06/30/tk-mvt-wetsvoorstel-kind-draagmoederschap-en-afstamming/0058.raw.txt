geldt voor degene die het ouderschap wenst te aanvaarden. De eis onder k is mede opgenomen 
naar aanleiding van het advies hiertoe van de Adviescommissie voor Vreemdelingenzaken (ACVZ). 
De Staatscommissie IPR heeft aanbevolen de eis van een gewone verblijfplaats niet op te nemen in 
de materiële regeling, maar deze op te nemen in een nieuw op te stellen afzonderlijke bepaling 
waarmee de bevoegdheid wordt bepaald van de Nederlandse rechter in zaken met betrekking tot 
draagmoederschap. Er is, voor alle duidelijkheid, gekozen voor het zowel opnemen van een 
specifieke rechtsmachtregeling (in artikel 3a van het Wetboek van Burgerlijke rechtsvordering) als 
een ‘scope-rule’ voor de toegang tot de regeling op grond van artikel 214 en verder. Doorslaggevend 
daarbij is dat, indien er enkel voor zou worden gekozen om de gewone verblijfplaats als eis voor de 
bevoegdheid te formuleren, de toetsing van de gewone verblijfplaats beperkt blijft tot het moment 
van de beoordeling van de rechtsmacht door de rechter. Daarmee zou onvoldoende tot uitdrukking 
komen dat de rechter moet toetsen of de verwachting is dat de gewone verblijfplaats ook gedurende 
de zwangerschap in Nederland zal blijven. Juist nu draagmoederschap een in veel landen ongeregeld 
fenomeen is, is het van belang dat wensouders en draagmoeder niet alleen ten tijde van de 
rechterlijke beoordeling, maar ook daarna in Nederland de gewone verblijfplaats zullen houden. Dat 
bevordert tevens een soepele geboorteaangifte.  
In onderdeel l wordt vereist dat vaststaat dat de echtgenoot, echtgenote of geregistreerde partner 
van de draagmoeder instemt met het verzoek. De instemming kan blijken uit een ter zitting 
afgelegde verklaring, of een voordien schriftelijk afgelegde verklaring die bij het verzoek is 
overgelegd. 
In het tweede en derde lid wordt een grondslag geboden voor verschillende nadere regelingen bij 
amvb. Het tweede lid doet dit ten aanzien van de voorlichting en counseling, waarbij tevens wordt 
voorzien in de mogelijkheid om eisen te stellen aan personen en instellingen die de counseling en 
voorlichting kunnen verzorgen. Tevens biedt dit lid een grondslag voor het stellen van eisen aan 
(niet commerciële) bemiddelaars bij draagmoederschap, in relatie met de mogelijkheid van een 
aanwijzing van rechtspersonen op grond van artikel 151b, vierde lid, Sr, waarvoor de 
strafbaarstelling van bemiddeling bij draagmoederschap niet geldt. 
In het vierde lid is vastgelegd dat als één wensouder samen met de draagmoeder een verzoek doet, 
de instemming van de levensgezel van de wensouder dient te blijken uit een bij het verzoek te 
overleggen verklaring. De levensgezel zal tevens de voorgeschreven voorlichting en counseling 
dienen te volgen, waarvan ook een verslag dient te worden overgelegd aan de rechter. Daarmee 
wordt voorkomen dat op oneigenlijke gronden wordt gekozen voor een verzoek door een wensouder 
alleen om vervolgens het ouderschap van de tweede ouder tot stand te laten komen door middel 
van een erkenning. Uiteraard geldt deze eis enkel in het geval er sprake is van een levensgezel. 
 
Artikel 216  
Artikel 216 regelt wat minimaal dient te worden opgenomen in de 
draagmoederschapsovereenkomst. Het samenstel van de artikelen 214, 215 en 216 maakt duidelijk 
dat de draagmoederschapsovereenkomst een belangrijke rol speelt in de zorgvuldige voorbereiding 
van het draagmoederschap. Het betreft een van de waarborgen voor de voorafgaande juridische 
voorlichting aan partijen en expliciteert de wederzijdse verwachtingen rond de zwangerschap.  
In de eerste plaats zullen daarin de afspraken over de vergoeding van kosten, hieronder begrepen 
de eventuele aanvullende tegemoetkoming, aan de draagmoeder moeten worden opgenomen. Hoe 
specifieker partijen daarbij zijn, hoe meer zekerheid zij daarbij hebben over de toelaatbaarheid van 
de vergoedingen. Het besluit aangaande de voor vergoeding in aanmerking komende kosten dat 
wordt vastgesteld op grond van artikel 215, derde lid, stelt daarbij de grenzen aan de mogelijke 
vergoeding.  
Door erin te voorzien dat financiële risico’s die de zwangerschap en bevalling voor de draagmoeder 
met zich kunnen brengen zoveel mogelijk worden afgedekt, wordt tevens een waarborg geboden 
voor verantwoord draagmoederschap. De rechter zal dienen te toetsen of aan deze verplichting in 
redelijke mate wordt voldaan. Verder dienen afspraken gemaakt te worden over de plaats van de 
draagmoeder in het leven van het kind na de geboorte. Indien de draagmoeder een levensgezel 
heeft, is het raadzaam dat ook de levensgezel wordt betrokken bij de totstandkoming van deze 
overeenkomst, en voor zover afspraken de levensgezel raken, dat deze ook partij is bij de 
overeenkomst. Zie in dat verband ook de eis die wordt gesteld in artikel 214, vierde lid, die dit 
58
