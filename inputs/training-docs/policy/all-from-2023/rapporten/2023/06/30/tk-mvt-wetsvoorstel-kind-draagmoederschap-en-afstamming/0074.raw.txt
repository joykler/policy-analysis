In Nederlandse draagmoederschapstrajecten kunnen de wensouders die een betaling geven aan de 
draagmoeder ook strafbaar zijn op grond van het voorgestelde artikel 442b Sr, namelijk indien zij 
een vergoeding aan de draagmoeder geven die meer bedraagt dan de op grond van het voorgestelde 
artikel 215, derde lid, van Boek 1 van het BW bij amvb vastgestelde vergoeding. Het onderscheid 
tussen de artikelen 151ca Sr en 442b Sr betreft het oogmerk van degene die de betaling geeft. 
Indien dit is gericht op het verwerven van het ouderschap over een kind of de fysieke overdracht 
van een kind, en het overdragen van het ouderschap of de fysieke overdracht van een kind vereist 
is voor de betaling – als het bijvoorbeeld gaat om een betaling die wordt gegeven nadat dit heeft 
plaatsgevonden, zoals een bepaald percentage van een totaalbedrag waarvan wordt afgesproken 
dat dit enkel wordt gegeven als een (gezond) kind wordt overgedragen, of een bedrag dat moet 
worden teruggegeven als dit niet plaatsvindt – is dit strafbaar op grond van artikel 151ca Sr. Het 
geven van een extra vergoeding aan de draagmoeder is in ieder geval – ook als voornoemd oogmerk 
ontbreekt of niet kan worden bewezen - strafbaar op grond van artikel 442b Sr.  
De verwachting is dat van deze strafbaarstelling een afschrikwekkende werking uitgaat en tot gevolg 
heeft dat bij de vervulling van een kinderwens door Nederlanders in Nederland en in andere landen 
(zie voorgestelde wijziging artikel 7, tweede lid, onderdeel a, Sr), wordt gekozen voor een procedure 
waarbij het belang van het kind centraal staat.  
 
Tweede lid 
Het tweede lid van het voorgestelde artikel 151ca Sr betreft degene die opzettelijk de wensouders 
die de in het eerste lid strafbaar gestelde gedraging plegen als medeplichtige ter zijde staat. Dit 
betreft al dan niet commerciële tussenpersonen die eenmalig of herhaaldelijk, als intermediair 
fungeren. Zij zijn als medeplichtige strafbaar als zij wensouders opzettelijk behulpzaam zijn bij het 
geven van een betaling of voordeel of het doen van een belofte daarvan voor de overdracht van het 
ouderschap over een kind. In de meeste gevallen zal evident zijn dat hiervan sprake is, als de 
tussenpersoon namens de partijen onderhandelt over betalingen of betalingen doorsluist.  
In de consultatieadviezen van onder meer de RSJ, de NOvA, de NP en het OM is benadrukt dat de 
strafrechtelijke aandacht uit zou moeten gaan naar tussenpersonen. Deze tussenpersonen verdienen 
geld met de ‘de koop of verkoop van kinderen’ en als er geen sprake is van uitbuiting van het kind 
is hiervoor volgens het OM geen geschikte strafbepaling. In paragraaf 6.3 is beschreven dat 
wensouders met name in het buitenland, vaak afhankelijk zijn van een tussenpersoon of een 
organisatie die voor hen bemiddelt met de ouders van een kind of met een draagmoeder. Deze 
afhankelijkheid kan misbruik van de kwetsbare positie van ouders of draagmoeders en wensouders 
in de hand werken. Vanwege hun positie als bemiddelaar waarbij veel invloed kan worden 
uitgeoefend op de afspraken die met ouders en draagmoeders worden gemaakt, kunnen 
tussenpersonen ervoor zorgen dat een ‘markt’ ontstaat waarin betalen voor de overdracht van het 
ouderschap over een kind praktijk is. Daarom is het wenselijk dat aan tussenpersonen op dezelfde 
wijze kunnen worden aangesproken als wensouders en dat hierbij voor tussenpersonen hetzelfde 
strafmaximum geldt als voor wensouders. Daarom geldt de verlaging van het strafmaximum voor 
medeplichtigheid (artikel 49, eerste lid, Sr) niet voor de in het eerste lid strafbaar gestelde 
gedragingen. 
 
D Artikel 442b  
Een nieuw artikel 442b Sr stelt strafbaar het geven of ontvangen van een vergoeding voor 
draagmoederschap die meer bedraagt dan de op grond van artikel 215, derde lid, van Boek 1 BW 
bij amvb vastgestelde vergoeding. Strafbaar zijn derhalve zowel de wensouders die de draagmoeder 
een hogere vergoeding betalen, als de draagmoeder die dit bedrag in ontvangst neemt. Voor het 
begaan van deze overtreding kan hechtenis van ten hoogste zes maanden of geldboete van de derde 
categorie worden opgelegd. 
In voornoemde amvb worden de kostenposten aangewezen die bij draagmoederschap voor 
vergoeding in aanmerking komen en wordt geregeld op welke wijze de hoogte van de maximale 
vergoeding per kostenpost moet worden vastgesteld. Daarin wordt ook bepaald wat de maximale 
hoogte is van de aanvullende tegemoetkoming die maandelijks aan de draagmoeder kan worden 
betaald. Voor een ieder is kenbaar wat door de wensouders kan worden vergoed. Dit betekent dat 
ook duidelijk is wanneer deze grens wordt overschreden en een overtreding wordt begaan.  
74
