Onderdelen B, C en G 
Deze onderdelen betreffen de aanpassing van opschriften. 
 
Onderdeel D 
In artikel 3:2a van de Wet arbeid en zorg is het wensouderverlof op soortgelijke wijze geregeld als 
het adoptie- en pleegzorgverlof van artikel 3:2. Om wensouderverlof te kunnen verkrijgen moeten 
wensouders beschikken over een uitspraak van de rechtbank tot de gerechtelijke toekenning van 
ouderschap na draagmoederschap of over een erkenning van ouderschap na draagmoederschap als 
bedoeld in artikel 101a van Boek 10 van het Burgerlijk Wetboek. 
Het wensouderverlof is zonder behoud van loon en kan gedurende ten hoogste zes aaneengesloten 
weken worden opgenomen. Het wensouderverlof kan worden opgenomen vanaf vier weken voor de 
vermoedelijke datum van bevalling van de draagmoeder en bestaat gedurende de tijdvak van 
zesentwintig weken. Mocht de werkelijke datum van de bevalling eerder gelegen zijn dan vier weken 
vóór de vermoedelijke bevallingsdatum, dan geldt het tijdvak van zesentwintig weken vanaf de 
werkelijke datum van de bevalling. 
Mocht de gerechtelijke toekenning door de rechtbank worden herroepen, dan vervalt met ingang 
van de dag dat die uitspraak in kracht van gewijsde gaat het recht op wensouderverlof. Net als bij 
het adoptie- en pleegzorgverlof, is het verlof gekoppeld aan het moment van opname van het kind 
in het gezin. In het geval dat twee of meer kinderen tegelijkertijd in het gezin worden opgenomen, 
bijvoorbeeld in het geval van een meerling, bestaat slechts ten aanzien van één van deze kinderen 
recht op verlof. Spreiding van het wensouderverlof is ook op soortgelijke wijze geregeld als het 
adoptie- en pleegzorgverlof. 
 
Onderdeel E 
Dit betreft de meldingsverplichting ten opzichte van de werkgever als een ouder gebruik wil maken 
van het wensouderverlof. Bij de melding moet de werknemer die ouder wordt of is geworden aan 
de werkgever bewijsstukken overleggen van de gerechtelijke toekenning van ouderschap na 
draagmoederschap (als het draagmoederschapstraject in Nederland is doorlopen) of van de 
erkenning (als het draagmoederschapstraject in het buitenland is doorlopen). Bij het overleggen 
van bewijsstukken als het draagmoederschapstraject in het buitenland is doorlopen, kan worden 
gedacht aan de buitenlandse rechterlijke beslissing waarbij het ouderschap na draagmoederschap 
aan de aanvrager is toegekend, samen met een bewijs dat het kind is ingeschreven in de 
Basisregistratie personen of dat de buitenlandse geboorteakte op de voet van artikel 25 Boek 1 
BW is ingeschreven in het register van geboorten van de gemeente Den Haag. 
In alle bewijsstukken worden de gegevens van de draagmoeder geanonimiseerd. Het opnemen 
van het verlof wordt uiterlijk drie weken voor de dag van ingang van het verlof aan de werkgever 
gemeld. Het kan zijn dat op dat moment de bewijsstukken er nog niet zijn of nog onvolledig zijn. 
In dat geval worden deze zo spoedig mogelijk beschikbaar gesteld aan de werkgever.  
Verder moet als het draagmoederschapstraject in Nederland wordt doorlopen een 
zwangerschapsverklaring met de vermoedelijke datum van de bevalling van de draagmoeder aan 
de werkgever worden overgelegd. Deze verklaring is vormvrij en zonder vermelding van 
persoonsgegevens van de draagmoeder. Dit kan een verklaring van de arts of verloskundige zijn. 
Mocht de gerechtelijke toekenning van het draagmoederschapstraject door de draagmoeder 
worden herroepen, dan moet de werknemer dit onverwijld aan de werkgever melden. 
 
Onderdeel F 
In dit onderdeel wordt aan de artikelen 3:4 (compensatie met vakantie-aanspraken) en 3:5 (mate 
van gebondenheid) het wensouderverlof toegevoegd. 
 
Onderdeel H 
De ouders die werknemer zijn als bedoeld in artikel 3:6, eerste lid, onder a, of tweede lid, onder a, 
van de Wet arbeid en zorg hebben op dezelfde wijze als ouders bij adoptie en pleegzorg recht op 
een uitkering van het UWV gedurende de periode van het verlof. Dat wordt toegevoegd aan artikel 
3:7 van de Wet arbeid en zorg. 
 
76
