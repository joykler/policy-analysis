waarin sprake is van verantwoord en altruïstisch draagmoederschap, in Nederland procedures 
moeten worden gevolgd die de nodige tijd in beslag nemen. Een periode waarin de juridische 
identiteit van het kind onzeker is met alle problemen die dat met zich brengt. Dit terwijl mede 
gelet op jurisprudentie van het EHRM (het recht van het kind op eerbiediging van zijn gezinsleven 
met de wensouders) veelal weinig anders kan worden gedaan dan de ontstane situatie 
formaliseren.    
Dit is ook zo als het draagmoederschapstraject niet zorgvuldig is geweest, bijvoorbeeld in het 
geval waarin het kind genetisch verwant is aan een van de wensouders maar daarnaast ook 
gebruik is gemaakt van een anonieme eicel- of spermadonatie. 
De regering meent alles afwegende dat het wenselijk is dat er in Nederland een specifieke 
wettelijke regeling voor draagmoederschap komt. Een wettelijke regeling die niet beoogt 
draagmoederschap als zodanig te bevorderen, maar wel ruimte biedt voor zorgvuldig en 
transparant draagmoederschap; draagmoederschap waarbij het belang van het kind en de 
waardigheid en belangen van draagmoeder en wensouders voorop staan en waarbij kinderhandel 
en uitbuiting van de draagmoeder zo veel mogelijk worden tegengegaan. De regering onderkent 
tegelijkertijd dat de invloed van de Nederlandse overheid niet zo ver reikt dat het risico op 
misstanden ook in het buitenland geheel kan worden uitgesloten. Realiteit is en blijft dat mensen 
naar het buitenland kunnen gaan om daar met behulp van een draagmoeder een kind te krijgen 
dat (deels) uit hun eigen genetisch materiaal voorkomt. Dat is het geval onder de voorgestelde 
regeling maar ook als er geen regeling tot stand wordt gebracht. Met de voorgestelde regeling wil 
de regering verantwoord draagmoederschap, waarbij de positie kinderen, draagmoeders en 
wensouders zo goed mogelijk geborgd wordt, stimuleren.  
 
5. Een wettelijke regeling voor draagmoederschap  
 
5.1. Hoofdlijnen regeling 
Risico’s en zorgen over de huidige praktijk van nationaal en internationaal draagmoederschap 
geven aanleiding tot het invoeren van een wettelijke regeling voor draagmoederschap die bestaat 
uit vier hoofdelementen: 
1. een regeling voor de toekenning van ouderschap na draagmoederschap binnen  
Nederland (zie paragraaf 5.2.); 
2. een regeling voor de erkenning van ouderschap na draagmoederschap uit het buitenland 
(zie paragraaf 5.3.); 
3. de strafbaarstelling van het betalen voor de overdracht van het ouderschap over een kind 
(binnen- en buitenland) en strafbaarstelling van het geven en ontvangen van 
vergoedingen die bij algemene maatregel van bestuur (amvb) te bepalen maxima te boven 
gaan (binnenland, gebaseerd op het advies van de Expertgroep vergoeding 
draagmoederschap van mei 2020) (zie uitgebreid paragraaf 6.3. en 6.4.);  
4.      versterking van het recht van het kind op afstammingsinformatie (zie uitgebreid paragraaf 
7.1.). 
 
Hiermee wordt een juridisch kader geboden voor een in de maatschappij voorkomende praktijk. 
Voorkomen moet worden dat het kind, de draagmoeder of wensouders in een juridisch 
niemandsland terecht komen, waardoor in de eerste plaats het kind een risico loopt. Deze 
regelingen hebben niet tot doel om draagmoederschap te bevorderen of ontmoedigen, maar om de 
betrokkenen beter te beschermen. De regeling beoogt zoveel mogelijk te borgen dat al vooraf 
(vóór de conceptie) een zorgvuldig en transparant traject van draagmoederschap wordt ingezet 
dat rechtszekerheid biedt aan alle betrokkenen. Zorgvuldig doordat voorlichting en counseling 
dienen te worden gevolgd en doordat de rechter vooraf toetst of aan alle voorwaarden is voldaan. 
Zekerheid voor het kind over wie zijn of haar ouders zijn, kennis over de biologische afstamming, 
de geslachtsnaam en een nationaliteit vanaf de geboorte en op bescherming tegen (ver)koop. 
Zekerheid voor de draagmoeder en bescherming en waarborgen tegen oneigenlijke druk. En 
zekerheid voor de wensouders bij een keuze voor verantwoord draagmoederschap.  
 
10
