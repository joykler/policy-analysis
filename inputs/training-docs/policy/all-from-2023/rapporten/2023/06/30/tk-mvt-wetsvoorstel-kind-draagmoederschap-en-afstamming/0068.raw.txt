het buitenland tot stand gekomen familierechtelijke betrekkingen uit hoofde van afstamming na 
draagmoederschap wordt hier expliciet opgemerkt dat de beslissing van de rechter op grond van 
artikel 101a lid 1 of lid 2 een declaratoir karakter heeft. 
De extra procedure vormt een prikkel om gebruik te maken van een buitenlandse procedure die 
voldoet aan de basisvoorwaarden voor zorgvuldig draagmoederschap zoals die in Nederland worden 
gesteld. Het is aan de wensouders om kenbaar te maken dat sprake is van afstamming na 
draagmoederschap.  
In het voorstel is de term ‘familierechtelijke betrekkingen na draagmoederschap’ opgenomen. 
Daarbij is niet bedoeld een wijze van totstandkoming of wijziging van die betrekkingen uit te sluiten. 
Bepalend is dat sprake is geweest van draagmoederschap in de zin van deze wet. Voor de verhouding 
tot adopties die in het buitenland hebben plaatsgevonden zij verwezen naar het vijfde lid van dit 
artikel.  
 
Lid 3 onderdeel a 
In het derde lid zijn de uitzonderingen geformuleerd op de verplichte rechterlijke toetsing van in het 
buitenland ontstaan ouderschap na draagmoederschap. Deze voorwaarden zijn normstellend van 
aard en leggen vast waaraan naar het oordeel van de regering draagmoederschap - waar ook ter 
wereld uitgevoerd – ten minste zou moeten voldoen. In onderdeel a zijn daartoe de belangrijkste 
uitgangspunten van de Nederlandse regeling opgenomen: achterhaalbaarheid van 
afstammingsinformatie, een genetische band met ten minste één van de wensouders, een 
rechterlijke beoordeling, door de wensouders gevolgde voorlichting en indien de rechterlijke 
beoordeling heeft plaatsgevonden vóór de geboorte van het kind, de mogelijkheid voor de 
draagmoeder om de rechter na de geboorte te laten beoordelen of het ouderschap niet alsnog bij 
haar zou moeten liggen. Wordt aan deze uitgangspunten voldaan, dan is de van rechtswege 
erkenning van het ouderschap na draagmoederschap aan de orde via het algemene regime van 
artikel 100 of 101. Bewust is afgezien van een beoordeling van de met het draagmoederschap in 
het buitenland gemaakte kosten, nu de aard van deze kosten niet eenvoudig vastgesteld kan worden 
en de gemaakte kosten in het afstammingsrecht geen doorslaggevende rol spelen, noch in de 
jurisprudentie van het Europese Hof voor de rechten van de mens noch in de jurisprudentie van de 
Nederlandse rechters. Het betalen voor de overdracht van het ouderschap zal moeten worden 
tegengaan via het strafrechtelijk kader, niet via het afstammingsrecht. 
De erkenning langs de weg van artikel 101a, lid 3, onder a staat open indien zonder nader onderzoek 
kan worden vastgesteld dat aan de in deze bepaling genoemde voorwaarden is voldaan. Het is aan 
de (wens)ouders om hiertoe de gegevens aan te leveren. Ook indien wel aan de genoemde 
basisvoorwaarden voor de van rechtswege erkenning van ouderschap na draagmoederschap wordt 
voldaan, blijft weigering van de erkenning door de ambtenaar van de burgerlijke stand of andere 
autoriteit waarbij de erkenningsvraag voorligt mogelijk indien er voor de rechtsmacht van de rechter 
kennelijk onvoldoende aanknoping bestond met de rechtssfeer van diens land, dan wel aan die 
beslissing kennelijk geen behoorlijk onderzoek of behoorlijke rechtspleging is voorafgegaan (artikel 
100 lid 1, onder a en b) of indien er ondanks het voldoen aan deze voorwaarden aanwijzingen zijn 
van strijd met de openbare orde (artikel 100 lid 1, onder c).  
Doordat binnen Nederland een regeling wordt getroffen waarin wensouders vanaf de geboorte als 
ouders op de geboorteakte staan vermeld, verzet de Nederlandse openbare orde zich niet langer 
tegen het niet vermeld staan van een geboortemoeder op de geboorteakte. Het ‘mater semper certa 
est’ beginsel blijft in die zin overigens van toepassing, dat de identiteit van de geboortemoeder wel 
op termijn voor het betrokken kind te achterhalen zal moeten zijn. Ditzelfde geldt voor de overige 
gegevens over de genetische afstamming. De regeling van artikel 101a, lid 3, onder a beoogt niet 
de openbare orde-toets als zodanig in te vullen, al valt niet uit te sluiten dat de regeling een zekere 
reflexwerking zal hebben op de toepassing van die toets op grond van artikel 100 en 101. 
‘Gegevens over de afstamming’ houdt in dit verband in: gegevens over de genetische afstamming 
van het kind (waaronder mogelijke zaadcel- en/of eiceldonoren) en de eventuele niet-genetisch 
verwante geboortemoeder. Is gebruik gemaakt van een anonieme donor, dan is een erkenning van 
rechtswege niet mogelijk. In de consultatiefase werd voorgesteld dat deze gegevens bij voorkeur 
zouden worden opgenomen in het draagmoederschapsregister, maar werd de mogelijkheid open 
gehouden dat deze gegevens pas later beschikbaar zouden komen. Hierop is kritiek gekomen vanuit
