verdienen aan het draagmoederschapstraject, behalve de draagmoeder. Zij wijzen er daarbij op 
dat goede screening van de draagmoeder financiële druk op de draagmoeder zal blootleggen en 
dat daarop zou moeten worden ingezet in plaats van op een verbod op compensatie voor de 
draagmoeder.  
Vooropgesteld zij dat de betrokkenheid van bepaalde professionals bij 
draagmoederschapstrajecten van belang is om de vereiste zorgvuldigheid te kunnen betrachten. 
De werkzaamheden van deze professionals brengen kosten met zich. Terecht merken een aantal 
respondenten op dat het zwaarste werk door de draagmoeder wordt verricht, namelijk het 
volbrengen van een zwangerschap en een bevalling. Voor de draagmoeder moet dan ook goed 
worden gezorgd. Tegelijkertijd moet worden voorkomen dat geldelijk gewin doorslaggevend is 
voor de draagmoeder om deze rol op zich te nemen. Zoals in paragraaf 4 van deze toelichting is 
gesteld, zijn betalingen aan de draagmoeder die een redelijke vergoeding overschrijden om 
meerdere redenen niet in het belang van het kind. Daarom acht de regering regulering van de 
vergoedingen aan de draagmoeder in Nederland van belang. Bij amvb zullen kostenposten worden 
aangewezen die bij draagmoederschap voor vergoeding in aanmerking komen. Daarnaast is een 
beperkte algemene vergoeding mogelijk als compensatie voor het ongemak, de pijn en 
inspanningen tijdens en na de zwangerschap. Deze vergoedingen worden bij amvb gemaximeerd.  
Wensouders en draagmoeders volgen bij een Nederlands draagmoederschapstraject verplichte 
voorlichting en counseling. In de psychosociale counseling kan aandacht worden besteed aan de 
beweegredenen van de draagmoeder om de rol van draagmoeder op zich te nemen. Daarnaast 
toetst de rechter of de vrije instemming van alle betrokkenen uit het verzoek tot gerechtelijke 
toekenning van het ouderschap na draagmoederschap blijkt.  
Aan betalingen aan een draagmoeder in het buitenland kunnen niet dezelfde eisen worden gesteld 
als aan betalingen gedaan aan de draagmoeder binnen Nederland. Dit heeft er onder meer mee te 
maken dat de kosten van een draagmoederschapstraject in het buitenland sterk verschillen. 
Daarnaast geldt voor draagmoederschapstrajecten in het buitenland dat een eventuele nationale 
regeling voor vergoedingen aan de draagmoeder leidend is. Vanuit Nederland kan dit niet worden 
gereguleerd. Niet toelaatbaar, ook niet in het buitenland, zijn vergoedingen voor de overdracht 
van het ouderschap. Bij draagmoederschap gaat het dan om betalingen waarbij de overdracht van 
het ouderschap of de fysieke overdracht van het kind een voorwaarde is voor de betaling.  
 
d. Draagmoederschapstrajecten in het buitenland 
Draagmoeders, wensouders en hun kinderen hebben in reactie op de consultatieversie van dit 
voorstel positieve ervaringen gedeeld van zorgvuldig vormgegeven draagmoederschapstrajecten in 
de Verenigde Staten en Canada. Zij hebben – evenals een aantal belangenorganisaties - de zorg 
uitgesproken dat de mogelijkheid tot het aangaan van draagmoederschapstrajecten met een 
draagmoeder in deze landen door dit voorstel feitelijk komt te vervallen. Ook is, onder meer door 
de Stichting DuRF, COC Nederland en de Stichting meer dan Gewenst, het risico benoemd dat dit 
voorstel ertoe zal leiden dat wensouders in de toekomst zullen kiezen voor landen waar 
draagmoederschapstrajecten minder zorgvuldig en transparant, en de kosten relatief laag, zijn. Als 
dat het geval zou zijn, zou met dit wetsvoorstel niet worden bereikt wat hiermee wordt beoogd – 
bescherming van het belang van het kind, de draagmoeder en de ouder of verantwoordelijke van 
het kind – maar het tegenovergestelde.  
Het is uitdrukkelijk niet de bedoeling dat wensouders die op zoek zijn naar een draagmoeder 
uitwijken naar landen waar draagmoederschapstrajecten niet op een zorgvuldige wijze worden 
vormgegeven. Het voorstel is mede om deze reden herzien. Waar in de geconsulteerde versie van 
de strafbaarstelling het uitgangspunt was dat ook in het buitenland alleen vergoeding van redelijke 
kosten die samenhangen met het zijn van draagmoeder is toegestaan, wordt dit in de voorgestelde 
strafbaarstelling losgelaten. Zoals hiervoor onder punt c is benoemd, is het niet goed mogelijk om 
dezelfde eisen te stellen aan betalingen die in het buitenland worden gedaan als in Nederland. De 
harde eis dat er nooit betaling mag worden afgesproken en gedaan voor de overdracht van het 
ouderschap bij draagmoederschap, zal in beginsel geen belemmeringen vormen voor het aangaan 
van draagmoederschapstrajecten in de Verenigde Staten en Canada. Daarnaast wordt ook op 
andere wijze ontmoedigd dat wensouders kiezen voor een niet zorgvuldig traject. Met name door 
voorwaarden te stellen voor erkenning van rechtswege van de geboorteakte na draagmoederschap 
44
