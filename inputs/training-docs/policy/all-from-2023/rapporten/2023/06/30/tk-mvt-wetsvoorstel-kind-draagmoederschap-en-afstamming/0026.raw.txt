degene die het gezag over het kind uitoefent om zorg te dragen voor de afstammingsvoorlichting. 
Hiermee wordt onderstreept dat het in het belang van élk kind is om op te groeien met kennis van 
zijn afkomst. Degelijke kennis over de afkomst van een kind betreft in ieder geval informatie over 
de genetische ouders van het kind (waaronder mogelijke zaadcel- of eiceldonoren) en over de 
eventuele niet-genetisch verwante geboortemoeder. Het kan dan gaan om persoonsidentificerende 
gegevens, medische gegevens, en gegevens die een beeld geven van de persoon van de 
betrokkene. In geval van draagmoederschap gaat het hierbij bijvoorbeeld om informatie over de 
geboortemoeder van het kind en wie de donor is geweest van de zaadcel- of eicel als deze niet van 
de juridische ouders zelf afkomstig is, en informatie over het bestaan van eventuele genetische 
(half-)broers of zussen. Daarnaast behoort ook informatie over de ontstaansgeschiedenis tot 
afstammingsinformatie, waarbij gedacht kan worden aan de gegevens over instanties die hebben 
bemiddeld of medische assistentie hebben verleend tijdens het draagmoederschapstraject. De 
regering onderkent dat de mogelijkheden tot controle op deze informatieplicht beperkt zullen zijn. 
Het opnemen van deze plicht in de wet wordt wél wenselijk geacht, aangezien het een duidelijke 
aanwijzing geeft wat in onze samenleving van ouders of anderen die belast zijn met het gezag 
over een kind wordt verwacht.   
 
7.2. Draagmoederschapsregister  
De introductie van een regeling voor draagmoederschap versterkt de behoefte om de gegevens 
betreffende de biologische afstamming op te slaan, zodat deze op termijn voor het betrokken kind 
te achterhalen is. Hiervoor bestaat thans – in de Wet donorgegevens kunstmatige bevruchting 
(Wdkb) - een regeling bij medische assistentie bij het gebruik van donorzaadcellen of –eicellen. 
Voor interlandelijke adoptie bestaat eveneens een regeling voor de opslag van informatie met 
betrekking tot de adoptie. Om die reden wordt ook een register ingericht voor kinderen die zijn 
geboren uit draagmoederschap. In dit register zullen naast gegevens over de biologische 
afstamming ook juridische documenten worden opgenomen, zoals bij draagmoederschapstrajecten 
in Nederland de beschikking van de rechter en de draagmoederschapsovereenkomst. Voor 
buitenlandse draagmoederschapstrajecten zijn dit de gegevens op basis waarvan de beslissing 
voor erkenning is genomen door de rechter of betrokken instantie, bijvoorbeeld de buitenlandse 
rechterlijke uitspraak.  
Voor het draagmoederschapsregister worden de hoofdlijnen neergelegd in een nieuwe paragraaf 4 
van Afdeling 7. Draagmoederschap in Titel 11 van Boek 1 BW. Daarbij is waar mogelijk aansluiting 
gezocht bij de Wdkb. In paragraaf 4 wordt bepaald welke gegevens in ieder geval worden 
opgenomen in het register. Daarnaast wordt een grondslag geboden voor de noodzakelijke 
verwerking van bijzondere persoonsgegevens van de betrokkenen. Het doel van het register wordt 
tevens bepaald: het kind toegang bieden tot informatie over diens biologische/genetische 
afstamming en ontstaansgeschiedenis. Dit doel impliceert ook dat persoonsidentificerende 
gegevens van de draagmoeder worden opgeslagen om de voorwaarden te scheppen waaronder – 
indien gewenst – het zoeken van contact tussen kind en draagmoeder mogelijk is. Daarnaast 
wordt vastgelegd dat het kind vanaf de leeftijd van 16 jaar en, voor zover het kind die leeftijd nog 
niet heeft bereikt, de wettelijke vertegenwoordiger, kosteloos toegang heeft tot de gegevens in het 
66
register. De bewaartermijn voor de gegevens wordt gesteld op 100 jaar na de geboorte van het 
kind. Tevens wordt een verplichting neergelegd voor de houder van het register tot het bieden van 
op maat gesneden begeleiding bij de toegang tot het register. Het karakter van deze begeleiding 
zal verschillen al naar gelang de leeftijd en behoefte van het kind. Daarnaast zullen de gegevens in 
het register ook worden gebruikt voor statistische doeleinden zodat een beter beeld kan worden 
verkregen van de omvang van het gebruik van draagmoederschap in Nederland. Hiervoor is een 
afzonderlijke grondslag opgenomen. Ten slotte biedt de paragraaf een grondslag voor een verdere 
uitwerking van het register bij of krachtens amvb.  
                                                 
66
 In het onderzoeksrapport ‘Zorgvuldigheid in de omgang met leeftijdsgrenzen in de Wet donorgegevens 
kunstmatige bevruchting’ wordt geadviseerd om de leeftijdsgrenzen in de Wdkb los te laten. De minister van 
Volksgezondheid, Welzijn en Sport zal vóór de zomer van 2023 een reactie op de uitkomsten van het 
onderzoeksrapport aan de Tweede Kamer aanbieden.  In die reactie zullen ook de leeftijdsgrenzen van dit 
wetsvoorstel worden betrokken.
