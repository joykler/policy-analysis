voorwaarden te stellen aan de bemiddeling. Aangewezen rechtspersonen die bemiddelen dienen 
straffeloos te zijn. De nieuwe bijzondere strafuitsluitingsgrond in artikel 151b, vierde lid, Sr strekt 
hiertoe. Aangewezen rechtspersonen zijn niet strafbaar als zij teweegbrengen of bevorderen dat een 
draagmoeder of een vrouw die draagmoeder wenst te worden, met een ander onderhandelt of een 
afspraak maakt om draagmoeder te worden (artikel 151b, eerste lid, Sr). Zij zijn ook niet strafbaar 
indien zij deze diensten in het openbaar aanbieden (artikel 151b, tweede lid, onderdeel a, Sr) of 
openbaar maken dat een vrouw draagmoeder wil worden of dat een draagmoeder wordt gezocht 
(artikel 151b, tweede lid, onderdeel b, Sr). De strafuitsluitingsgrond laat de strafbaarheid van de 
beroeps- of bedrijfsmatige bevordering van draagmoederschap of van bemiddeling voor 
draagmoederschap door anderen dan aangewezen rechtspersonen onverlet.  
Ten tweede wordt in artikel 151b, tweede lid, Sr de strafbaarstelling van de openbaarmaking van de 
wens zelf draagmoeder te worden of zelf een draagmoeder te vinden geschrapt. Deze verhoudt zich 
niet met een regeling voor niet commercieel draagmoederschap, waarbij draagmoeders en 
wensouders elkaar kunnen vinden. Bemiddeling door anderen, niet zijnde aangewezen 
rechtspersonen, voor wensouders of draagmoeders blijft wel strafbaar. In het tweede lid, onderdeel 
b, wordt de delictsomschrijving beperkt tot het openbaar maken van de wens van een ander. Met 
de gewijzigde strafbaarstelling van het openbaar maken van de wens van een ander om 
draagmoeder te worden of een draagmoeder te vinden wordt enerzijds het eenvoudig omzeilen van 
de strafbaarstelling van het beroeps- of bedrijfsmatig bevorderen van draagmoederschap 
voorkomen, en anderzijds wordt daarmee voorkomen dat een wildgroei ontstaat van bemiddelaars 
die, al dan niet met de beste bedoelingen, draagmoeders en wensouders koppelen, zonder daarbij 
voorlichting te geven over de specifieke voorwaarden die voor draagmoederschap worden gesteld. 
Het bieden van juridische voorlichting over draagmoederschap valt, net als nu, niet onder de 
strafbaarstelling van het bevorderen van draagmoederschap. 
 
C Artikel 151ca Sr 
 
Eerste lid 
In een nieuw artikel 151ca, eerste lid, Sr wordt het geven van betalingen of voordelen of doen van 
beloften van betalingen of voordelen voor het verwerven van het ouderlijk gezag over een kind of 
het overnemen van de opvoeding en verzorging van een kind, aan degene van wie of door 
tussenkomst van wie het ouderlijk gezag of de verzorging en opvoeding is overgenomen of zal 
worden overgenomen, strafbaar gesteld. Het betalen voor de overdracht van het ouderschap over 
een kind is in strijd met de menselijke waardigheid van het kind. Deze strafbaarstelling heeft tot 
doel de waardigheid van het kind te beschermen. Met deze bepaling wordt mede invulling gegeven 
aan de verplichting uit artikel 35 IVRK en het Facultatief Protocol inzake de verkoop van kinderen, 
kinderprostitutie en kinderpornografie bij het IVRK om maatregelen te nemen ter voorkoming van 
de verkoop van kinderen. Met de wettelijke strafbedreiging van ten hoogste twee jaren 
gevangenisstraf of een geldboete van de vierde categorie wordt de ernst van dit feit tot uitdrukking 
gebracht en een passende bestraffing mogelijk gemaakt. 
Strafbaar is degene die, om het ouderlijk gezag over een kind te verwerven dan wel anderszins 
duurzaam de verzorging en opvoeding van een kind op zich te nemen, betalingen of voordelen geeft 
of de belofte daarvan doet aan degene van wie of door tussenkomst van wie hij het ouderlijk gezag 
of de verzorging en opvoeding wil overnemen of heeft overgenomen. Het betreft daarmee betalingen 
gekoppeld aan de overdracht van het kind. Het oogmerk van degene die de betaling of het voordeel 
geeft of de belofte daarvan doet is gericht op het verwerven van het ouderschap over een kind of 
de fysieke overdracht van een kind. Om die reden wordt een betaling of voordeel gegeven of belofte 
daarvan gedaan, al dan niet door tussenkomst van een ander, aan degene van wie wordt 
overgenomen. De bepaling betreft aldus wensouders die voor dit doel betalingen of voordelen geven 
of beloften daarvan doen.  
 
Het gaat om het verwerven van het ‘ouderlijk gezag’ over een kind, bijvoorbeeld in het geval van 
adoptie. Maar ook om het anderszins duurzaam op zich nemen van de verzorging en opvoeding van 
een kind. Met deze formulering is aangesloten bij artikel 151b, derde lid, Sr. Het beoogde juridisch 
ouderschap of de juridische status van de draagmoeder, ouder van of verantwoordelijke voor een
