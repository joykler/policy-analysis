andere gemeente dan de woonplaats van de draagmoeder, dan volgt uit het werkproces van de 
ambtenaar van de burgerlijke stand dat navraag wordt gedaan bij de woonplaats van de 
draagmoeder of er een erkenning heeft plaatsgevonden. Ook het bestaan van de gerechtelijke 
toekenning van ouderschap na draagmoederschap zal op deze wijze bekend kunnen raken bij de 
ambtenaar van de burgerlijke stand van een andere gemeente dan de woonplaats van de 
draagmoeder. Er is niet voorzien in de door de Nederlandse Vereniging voor Burgerzaken 
voorgestelde specifieke voorziening voor het bewaren of houden van de beschikking door de 
ambtenaar van de burgerlijke stand voorafgaand aan de geboorte. De situatie voor deze 
beschikkingen verschilt niet wezenlijk van de bewaring van akten bij een prenatale erkenning. Dit 
wetsvoorstel vormt daarmee op zich geen aanleiding tot het treffen van specifieke voorzieningen op 
dit punt. Het is primair aan de betrokkenen om bij de geboorteaangifte te wijzen op het bestaan van 
de gerechtelijke toekenning van ouderschap aan de wensouders. 
De beschikking en de (eventueel door de rechtbank gewijzigde) overeenkomst worden tevens 
opgenomen in het draagmoederschapsregister als bedoeld in artikel 223. Daartoe zendt de griffier 
de beschikking en de (gewijzigde) overeenkomst aan het register. Als de rechtbank na toekenning 
van het ouderschap na draagmoederschap de draagmoederschapsovereenkomst heeft gewijzigd, 
zendt de griffier de beschikking en de gewijzigde overeenkomst eveneens aan het register. 
 
Artikel 218  
In het eerste lid van dit artikel wordt de werkingsperiode van de toekenning van het ouderschap 
geregeld. De toekenning heeft in beginsel slechts eenmalig effect, en wel op de eerste zwangerschap 
waaruit één of meer kinderen levend worden geboren. Uit artikel 2 zou volgen dat de toekenning 
geen effect heeft bij een niet levend geboren kind. Om te voorkomen dat een levenloos geboren 
kind als kind van de draagmoeder zou worden geregistreerd, en niet als kind van de wensouders, is 
bepaald dat de toekenning van het ouderschap tevens werkt voor het ouderschap van een levenloos 
geboren kind. Voor een eventueel nieuw draagmoederschapstraject zal dan ook opnieuw een 
gerechtelijke toekenning van ouderschap na draagmoederschap moeten worden verzocht. De 
rechter zal alsdan opnieuw alle vereisten afzonderlijk toetsen. Aan het verslag van de voorlichting 
en counseling is een geldigheidsduur verbonden van vier jaar. Het verslag dat ten behoeve van de 
gerechtelijke toekenning van ouderschap na draagmoederschap met betrekking tot het verzoek is 
overgelegd, zal daarmee ook in een eventueel kort daarop volgend draagmoederschapstraject dienst 
kunnen doen, maar gelet op de waarde van de counseling is een zekere geldigheidsduur wenselijk 
geacht.   
De werking van de beschikking van de rechter is in duur beperkt tot een periode van drie jaar. Deze 
beperkte duur hangt samen met het gegeven dat de omstandigheden van zowel draagmoeder als 
wensouders na de toekenning kunnen veranderen en het wenselijk is dat deze periodiek opnieuw 
aan een beoordeling worden onderworpen. Een periode van drie jaar impliceert dat de draagmoeder 
zwanger dient te zijn geworden in de periode tot ca. 26 maanden na het in kracht van gewijsde gaan 
van de beschikking houdende toekenning van het ouderschap. Hiermee is het ook voor de burgerlijke 
stand duidelijk tot wanneer de beschikking werkt, zodat op een geboorteakte van het uit de 
draagmoeder geboren kind de juiste personen als ouders worden vermeld.  
Het tweede lid maakt duidelijk dat de gerechtelijke toekenning van het ouderschap werkt vanaf de 
geboorte. Met de verwijzing naar artikel 2 wordt verduidelijkt dat de werking vanaf de geboorte er 
niet aan in de weg staat dat het kind bijvoorbeeld erfgenaam kan zijn van een der wensouders, 
indien deze tijdens de zwangerschap komt te overlijden. Andersom is het ongeboren kind niet met 
toepassing van artikel 2 van rechtswege erfgenaam van de draagmoeder. 
 
Artikel 219  
Deze bepaling is gebaseerd op artikel 229, vierde lid, waarin eenzelfde regeling is opgenomen voor 
gezag na adoptie. De bepaling maakt duidelijk dat na draagmoederschap beide ouders het gezag 
over het kind uitoefenen. 
 
Artikel 220  
In dit artikel wordt de mogelijkheid geregeld voor de herroeping van de gerechtelijke toekenning 
van het ouderschap op verzoek van één van de partijen. De regeling vormt een lex specialis ten 
60
