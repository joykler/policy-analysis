Het wetsvoorstel heeft geen substantiële gevolgen voor de Rvdr. De Rvdr noemt dat de invoering 
van een nieuw strafbaar feit zou kunnen leiden tot extra zaken en daarmee tot extra werklast voor 
de rechtspraak. Om hoeveel zaken het gaat, kan de Rvdr niet inschatten. De regering verwacht 
dat de mogelijk extra werklast beperkt zal zijn, aangezien bij draagmoederschap onder het huidige 
stelsel de rechter doorgaans ook al is zijn betrokken. De raad voor rechtsbijstand voorziet op basis 
van de informatie van de Rvdr geen substantiële werklastgevolgen van het wetsvoorstel.  
 
De raad voor de kinderbescherming verwacht dat het wetsvoorstel aanzienlijke kosten met zich 
brengt indien zij in alle genoemde 150 zaken een onderzoek uitvoeren. De raad hoeft echter alleen 
in die gevallen waarin de rechter dat vraagt onderzoek te doen. Naar verwachting zal dit een 
beperkt aantal betreffen. Zoals in paragraaf 11.1 is aangegeven betreft dit aantal bovendien een 
hoge inschatting. De werkzaamheden van de raad in procedures die thans worden gevoerd om het 
ouderschap na draagmoederschap over te dragen aan de wensouders zijn dan ook niet meer 
nodig. Dit zorgt voor een afname van de werklast van de raad. Dit geldt ook voor erkenningszaken 
van het ouderschap na internationaal draagmoederschap. Omdat duidelijk is voor wensouders 
wanneer (van rechtswege) acceptatie van het in het buitenland ontstaan ouderschap van de 
wensouders na draagmoederschap kan plaatsvinden, wordt verwacht dat hierover minder 
procedures worden gevoerd waardoor de werklast van de raad afneemt. De raad verwacht verder 
dat de kostprijs van een onderzoek bij draagmoederschap op grond van de regeling hoger zal 
liggen dan die van de onderzoeken die de raad thans in het kader van draagmoederschap uitvoert. 
Deze verwachting wordt niet gedeeld. Er is geen aanleiding om aan te nemen dat deze 
onderzoeken een hogere kostprijs zullen hebben dan een geschiktheidsonderzoek bij adoptie. 
Indien in de praktijk blijkt dat de werklast van de raad toeneemt en/of de kostprijs van het 
onderzoek hoger is dan het afstandsonderzoek, dan zal de raad gecompenseerd worden binnen de 
overige onderdelen van beleidsartikel 34 van de Rijksbegroting voor het Ministerie van Justitie en 
Veiligheid. 
 
De politie schat in dat het aantal onderzoeken in het kader van de strafbaarstelling van kinderkoop 
beperkt zal zijn en dat er niet veel aangiften zullen worden gedaan. Het OM gaat in haar reactie op 
de strafbaarstelling van kinderkoop niet in op de financiële of werklastgevolgen. Daarmee wordt 
ervan uitgegaan dat deze er niet (of gering) zullen zijn.  
 
De Nederlandse Vereniging voor Burgerzaken (NVvB) heeft in de reactie op het wetsvoorstel geen 
werklastgevolgen voor de burgerlijke stand genoemd. 
 
11.3. Financiële gevolgen 
De Vereniging van Nederlandse Gemeenten (VNG) benoemt dat de applicaties van de burgerlijke 
stand dienen te worden aangepast naar aanleiding van dit wetsvoorstel. Daarnaast dienen kosten 
te worden gemaakt voor het aanpassen van modelakten en het trainen en opleiden van 
ambtenaren van de burgerlijke stand om deze regeling uit te voeren. De VNG heeft, gedurende de 
adviesprocedure bij de Afdeling advisering van de Raad van State, in een zogenoemde 
impactanalyse in kaart gebracht wat de verwachte financiële en/of werklastgevolgen zijn voor 
gemeenten. De inschatting is dat de daarmee gemoeide kosten zo’n € 1 mln bedragen.  
 
De kosten voor het ontwerp en de bouw van het draagmoederschapsregister alsmede de kosten 
voor het beheer en onderhoud van dit register en het klantencontact/begeleiding bij 
inzageverzoeken worden gedekt binnen beleidsartikel 34 van de Rijksbegroting voor het Ministerie 
van Justitie en Veiligheid. De verwachtte jaarlijkse kosten van het draagmoederschapsregister 
bedragen € 85.000. Naast de beheerkosten van het register, omvat dit bedrag ook de jaarlijkse 
kosten voor het scannen en de opslag van de documenten. Voor de realisatie van het register 
wordt uitgegaan van een incidentele kostenpost van € 100.000. De bedragen zijn gebaseerd op 
een eerste indicatie. Aan de hand een definitieve impactanalyse zullen de kosten verder worden 
uitgewerkt. Bij het ontwerp van genoemd register wordt rekening gehouden met de wens om 
diverse registers en bronnen waarin afstammingsgegevens van kinderen worden bewaard in de 
52
