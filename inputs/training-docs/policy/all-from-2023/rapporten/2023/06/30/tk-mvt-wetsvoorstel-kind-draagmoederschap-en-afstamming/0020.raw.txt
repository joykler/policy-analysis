draagmoederschap naar Nederland komen, of wensouders die zich vanuit het buitenland wenden 
tot een Nederlandse draagmoeder; de maximaal toegestane vergoedingen zoals die bij amvb 
zullen worden vastgesteld, zijn immers gebaseerd op het Nederlands niveau en krijgen een andere 
lading binnen een andere economische context. De eis van een gewone verblijfplaats in Nederland 
draagt eraan bij dat zowel de wensouders als de draagmoeder voldoende kunnen worden 
voorgelicht voorafgaand aan het draagmoederschap en daarmee ook ‘in beeld’ zijn en blijven. Het 
verzekert ook dat eventuele geschillen binnen de Nederlandse rechtssfeer kunnen en zullen 
worden afgehandeld. Daarbij vergroot de gewone verblijfplaats in Nederland de kans substantieel 
dat het kind in Nederland wordt geboren, waardoor ook de toepassing van Nederlands 
afstammingsrecht op de situatie wordt verzekerd. Daarbij dient tevens in ogenschouw te worden 
genomen dat binnen de EU grote verschillen bestaan in de acceptatie van draagmoederschap, 
variërend van wettelijke geregeld tot een verbod. Van belang om in het oog te houden is hierbij 
ook dat afstammingsrecht niet Europeesrechtelijk is geregeld; het afstammingsrecht is nauw 
verbonden met de nationale identiteit van lidstaten (artikel 4 tweede lid, VEU). Als gevolg hiervan 
moet er rekening mee gehouden worden dat sommige lidstaten het niet acceptabel zullen vinden 
om Nederlands afstammingsrecht toe te passen bij eventuele conflicten over het 
draagmoederschap. Ook in die zin is deze voorwaarde noodzakelijk in het belang van het kind en 
de draagmoeder. De regeling biedt een uitputtende regeling voor geschillen over de 
draagmoederschapsovereenkomst en eventuele bedenkingen bij draagmoeder of wensouders. Een 
ander forum dan het Nederlandse, of de toepassing van ander recht dan het Nederlandse recht, 
zou leiden tot onzekerheid over de uitkomsten van een eventuele procedure. De voorwaarde van 
gewone verblijfplaats in Nederland gedurende de zwangerschap is dan ook noodzakelijk om de 
mogelijkheid van een rechtsgang te waarborgen en is vooraf kenbaar en duidelijk, waardoor een 
hoog niveau van rechtszekerheid en transparantie gewaarborgd is.  
Het alternatief, waarbij enkel bij de start van de procedure een gewone verblijfplaats in Nederland 
vereist zou zijn, is onvoldoende om het belang van kind, draagmoeder en wensouders bij 
zekerheid omtrent de toegang tot de rechter en omtrent de uitkomst van de procedure te 
waarborgen. In het licht van het voorgaande acht de regering de eis van de gewone verblijfplaats 
van de draagmoeder tijdens de zwangerschap geschikt om het doel te bereiken en is de eis 
evenredig aan dat doel. 
 
6. Strafrechtelijk kader draagmoederschap 
 
6.1. Inleiding 
Kinderen mogen niet tot handelswaar worden gereduceerd, dat is belangrijk voor de waardigheid 
55
van het kind. Artikel 35 van het IVRK schrijft voor dat verdragslanden, waaronder Nederland, 
passende maatregelen nemen ter voorkoming van de verkoop van of de handel in kinderen in 
welke vorm dan ook. Onder de verkoop van kinderen wordt verstaan ‘iedere handeling of 
transactie waarbij een kind wordt overgedragen door een persoon of groep personen aan een 
56
andere persoon of groep personen tegen betaling of een andere vorm van vergoeding’. Het 
(ver)kopen van kinderen is vanuit principieel oogpunt een verwerpelijk fenomeen, ook als een kind 
niet op de hoogte is van het feit dat het gekocht is en ongeacht de redenen hiervoor of de 
gevolgen ervan, benadrukt de Raad voor Strafrechttoepassing en Jeugdbescherming (RSJ) in zijn 
consultatieadvies. Daarom omvat deze regeling voor draagmoederschap naast de mogelijkheid om 
draagmoederschap op een verantwoorde wijze uit te voeren ook een versterking van de 
mogelijkheden om excessen rond de verkrijging van kinderen aan te pakken. 
Tegelijkertijd moet worden erkend dat niet altijd duidelijk zal zijn of een betaling voor een kind 
wordt gedaan of dat deze betaling een ander, gerechtvaardigd, doel dient. Dit geldt in het 
bijzonder in het geval van draagmoederschap waarbij betalingen ook een vergoeding van onkosten 
voor de draagmoeder kunnen betreffen. In Nederland worden deze betalingen gereguleerd. Voor 
betalingen van Nederlandse ouders aan draagmoeders in het buitenland ligt dat ingewikkelder. Dat 
                                                 
55
 Zie onder meer het Rapport van de Staatscommissie Herijking ouderschap, p. 464 in Bijlage bij 
Kamerstukken II 2016/17, 33836, nr. 18. 
56
 Artikel 2, onder a, Facultatief Protocol inzake de verkoop van kinderen, kinderprostitutie en 
kinderpornografie bij het IVRK.
