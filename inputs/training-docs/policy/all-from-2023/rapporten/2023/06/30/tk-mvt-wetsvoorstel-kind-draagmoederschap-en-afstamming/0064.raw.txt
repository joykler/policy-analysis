ieder geval zal het kunnen gaan om gezondheidsgegevens verband houdend met de redenen voor 
het draagmoederschap, eventueel genetische gegevens in het kader van DNA-
verwantschapsonderzoek, en indirect zal soms ook informatie over ras of etnische afkomst en over 
iemands seksuele gerichtheid af te leiden kunnen zijn uit deze gegevens. De tenminste op te nemen 
gegevens zullen bij of krachtens amvb worden bepaald, op grond van artikel 225. In het vierde lid 
wordt tevens een opsomming gegeven van de betrokkenen van wie gegevens kunnen worden 
opgenomen. Van de levensgezel van de draagmoeder kunnen persoonsgegevens worden 
opgenomen, gelet op de eis van instemming van die persoon op grond van artikel 215, eerste lid, 
onder l. Voor de opname van bijzondere persoonsgegevens van deze persoon is geen aanleiding.  
In het vijfde lid worden documenten genoemd die in ieder geval in het draagmoederschapsregister 
worden opgenomen, voor zover beschikbaar.  
In het zesde lid wordt ten slotte de bewaartermijn bepaald. Met een termijn van honderd jaar vanaf 
de dag dat het kind wordt geboren, wordt gewaarborgd dat een kind in alle levensfases toegang kan 
verkrijgen tot deze gegevens. 
 
Artikel 224 
Artikel 224 regelt de verstrekking van gegevens aan het kind (vanaf 16 jaar) en diens wettelijke 
vertegenwoordiger (voordat het kind 16 jaar of ouder is). Voor de bepaling van de leeftijdsgrens is 
aangesloten bij artikel 3 Wdkb. De houder van het register is ervoor verantwoordelijk dat wordt 
voorzien in een deskundige begeleiding bij de verstrekking, vergelijk artikel 2 lid 7 Wdkb. De 
verstrekking geschiedt kosteloos. Anders dan onder de Wdkb worden betrokkenen van wie de 
gegevens worden verstrekt hiervan niet afzonderlijk op de hoogte gesteld. Bij draagmoederschap 
gaat het om de verstrekking van gegevens die al bekend zijn bij betrokkenen. Er bestaat geen 
mogelijkheid voor betrokkenen om bezwaar te maken tegen verstrekking van de gegevens aan het 
kind of diens wettelijke vertegenwoordiger.  
Artikel 224 biedt ten slotte ook een grondslag voor de verstrekking van gegevens aan derden, voor 
wetenschappelijke en statistische onderzoeksdoeleinden. In dat geval is verstrekking enkel mogelijk 
op een wijze dat de anonimiteit van de betrokkenen is gewaarborgd. 
 
Artikel 225 
In het eerste lid van dit artikel wordt de grondslag geboden voor een nadere regeling van het 
draagmoederschapsregister bij of krachtens amvb. In navolging van artikel 9, lid 2, onder g, AVG 
wordt daarbij tevens een grondslag geboden voor het nemen van passende en specifieke 
maatregelen ter bescherming van de belangen van diegenen van wie persoonsgegevens zijn 
opgenomen. Deze verplichting geldt sowieso voor de bijzondere persoonsgegevens opgenomen in 
het register, maar gelet op de aard van de gegevens ligt het in de rede om een vergelijkbaar hoog 
beschermingsregime te voorzien voor alle persoonsgegevens opgenomen in het register. 
 
In het tweede lid wordt een grondslag geboden voor de mogelijkheid dat opname van gegevens in 
het register zich niet beperkt tot kinderen geboren na een gerechtelijke toekenning van ouderschap 
na draagmoederschap. Ook kinderen geboren uit een draagmoeder bij wie van een gerechtelijke 
toekenning in de zin van deze wet geen sprake is, kunnen belang hebben bij de mogelijkheid van 
het achterhalen van de eigen ontstaansgeschiedenis. Of, en onder welke voorwaarden opname van 
gegevens van ook deze groep in het register mogelijk kan worden gemaakt staat op dit moment nog 
niet vast. Daarom is voor deze groep, die zich ook uitstrekt tot draagmoederschap vóór 
inwerkingtreding van deze wet, in het tweede lid enkel een grondslag opgenomen om rekening te 
houden met de mogelijkheid van toekomstige opname van gegevens. In dat geval is, 
overeenkomstig het daartoe strekkende advies van Autoriteit persoonsgegevens, wel de 
uitdrukkelijke toestemming van iedere betrokkene van wie gegevens worden opgenomen in het 
register vereist. Daarmee wordt recht gedaan aan het verschil tussen een situatie waarin alle 
betrokkenen hebben meegewerkt aan het verzoek tot gerechtelijke toekenning van het ouderschap 
na draagmoederschap, hetgeen ook instemming met de opname van gegevens in het register 
impliceert, en overige situaties waarin betrokkenen niet op voorhand hiermee rekening hebben 
kunnen houden.
