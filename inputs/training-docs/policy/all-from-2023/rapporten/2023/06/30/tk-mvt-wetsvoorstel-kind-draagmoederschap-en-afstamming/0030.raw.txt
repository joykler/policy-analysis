voor reacties van betrokkenen. De totstandkoming van de beide regelingen, en daarmee onder 
meer het functioneren van het draagmoederschapsregister, is een voorwaarde voor de 
inwerkingtreding van deze wet.  
 
a. De wenselijkheid van een draagmoederschapsregeling 
Het merendeel van de reacties in de consultatie onderschrijft de wenselijkheid van een 
draagmoederschapsregeling. Daarbij wordt gewezen op het feit dat draagmoederschap in de 
praktijk voor komt en dat het verstandig is om hiervoor een regeling met waarborgen te treffen. 
De RSJ benadrukt het feit dat een wettelijke regeling voor het kind direct duidelijk maakt wie de 
juridische ouders zijn en wie de verantwoordelijkheid dragen voor de verzorging en opvoeding op 
de lange termijn en dat de regeling een aantal essentiële rechten van het kind waarborgt. De 
NOvA noemt het wetsvoorstel een grote vooruitgang. De belangen van de uit de draagmoeders 
geboren kinderen worden naar haar oordeel met het wetsvoorstel beter gewaarborgd, terwijl ook 
de zorgen voor en de belangen van de draagmoeders beter gecontroleerd kunnen worden. De 
NVvB wijst erop dat het voorstel duidelijkheid geeft over de mogelijkheden, registratie en 
erkenning van draagmoederschap. De Rvdr onderschrijft het belang om te komen tot een 
wettelijke regeling voor draagmoederschap en onderstreept dat het recht van kinderen op 
informatie over hun afstamming met dit wetsvoorstel wordt versterkt, onder andere door de 
inrichting van een register. 
Anderen benadrukken dat zij (bepaalde vormen van) draagmoederschap als zodanig onwenselijk 
en onethisch achten. Zij wijzen op de verschillende risico’s die verbonden zijn aan 
draagmoederschap, zoals het niet kennen van de biologische afstamming en het verhandeld 
worden als kind op bestelling. Daarnaast wordt er door verschillende personen gewezen op het 
belang van de bescherming van de band tussen geboortemoeder en kind. Vanuit de ervaring van 
donorkinderen en adoptiekinderen wordt gewezen op het leed en gemis van tenminste een deel 
van de kinderen die opgroeien met deze ervaring. Door een deel van de respondenten wordt, ook 
los van de vraag of een regeling al dan niet wenselijk zou zijn, zwaar de nadruk gelegd op 
biologische afstamming of genetische verwantschap als basis voor ouderschap, waarmee het 
voorstel een breuk zou vormen.  
De regering kan deze kritiek slechts ten dele volgen. Over de wenselijkheid van draagmoederschap 
kan verschillend gedacht worden. Hoewel de regering de stelling onderschrijft dat geen enkele 
regeling volledige bescherming kan bieden tegen onwenselijke praktijken, zijn het juist ook onder 
meer de genoemde risico’s die leiden tot de conclusie dat het noodzakelijk is om te komen tot een 
regeling voor draagmoederschap. Voor een nadere toelichting hierop wordt verwezen naar 
paragraaf 4. van de toelichting. Draagmoederschap mag niet leiden tot kinderkoop en de 
achterhaalbaarheid van de ontstaansgeschiedenis van kinderen na draagmoederschap moet beter 
worden gewaarborgd dan thans het geval is. Het wetsvoorstel biedt hiervoor de kaders. Het treft 
daarbij een balans tussen de belangen van alle betrokkenen, waarbij het belang van het 
toekomstige kind voorop staat. 
In dit verband wijst de regering erop dat de Staatscommissie heeft vastgesteld dat voldoende 
onderzoek laat zien dat voor goed opvoederschap geen biologische of genetische relatie nodig is 
tussen de volwassene(n) en het kind. Draagmoederschap en het opgroeien bij een ander dan de 
geboortemoeder leidt daarmee voor een kind niet per definitie tot ontwikkelingsproblemen. 
Draagmoederschap komt nog relatief weinig voor. Het beschikbare onderzoek is dan ook 
kleinschalig. Uit onderzoek uit het Verenigd Koninkrijk blijkt dat kinderen ontstaan uit 
draagmoederschap over het algemeen een goed psychosociaal aanpassingsvermogen 
67
ontwikkelen. Benadrukt dient te worden dat draagmoederschap nu reeds voorkomt en dat het 
                                                 
67
 Golombok  e.a., ‘Children born through reproductive donation: a longitudinal study of psychological 
adjustment’, Journal of Child Psychology and Psychiatry 2013, 54, p. 653-660, Golombok e.a., ‘Love and 
Truth: What Really Matters for Children Born Through Third-Party Assisted Reproduction’, Child Development 
Perspectives 2021, vol. 15, nr. 2, , p. 103–109 en Golombok e.a., ‘A longitudinal Study of Families Formed 
Through Third-Party Assisted Reproduction: Mother-Child Relationships and Child Adjustment From Infancy to 
Adulthood’, in: Developmental Psychology 2023, vol. 59, nr. 6, p. 1059-1073.
