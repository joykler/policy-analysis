c BW) of omdat er voor de rechtsmacht van de rechter die een of meerdere beslissingen over het 
ouderschap van wensouder(s) heeft genomen kennelijk onvoldoende aanknoping bestond met de 
rechtssfeer van diens land, dan wel aan die beslissing kennelijk geen behoorlijk onderzoek of 
behoorlijke rechtspleging is voorafgegaan (artikel 100 lid 1, onder a en b). 
 
Vierde lid 
Ten slotte wordt in het laatste lid bepaald dat de gegevens die ten grondslag liggen aan de beslissing 
tot erkenning worden gezonden aan het draagmoederschapsregister. Met de betrokken instantie 
wordt in dit lid bedoeld de autoriteit die de toepassing van het derde lid onder a heeft beoordeeld. 
Dit kan een ambtenaar van de burgerlijke stand zijn, maar ook een consulair medewerker. Tevens 
wordt met de toepasselijkheidsverklaring van artikel 25f van Boek 1 BW bepaald dat de gegevens 
worden gezonden aan de ambtenaar van de burgerlijke stand van de gemeente Den Haag ter 
inschrijving van een geboorteakte, voor zover de erkenningsvraag niet aan de orde kwam bij die 
ambtenaar. 
 
Vijfde lid 
Artikel 101a is ook van toepassing indien het ouderschap van de wensouders het gevolg is van 
draagmoederschap met aansluitend een buitenlandse gerechtelijke adoptieprocedure, 
overeenkomstig het advies van de Staatscommissie IPR. Dit is anders indien er geen genetische 
band bestaat tussen kind en wensouders. Een draagmoederschap zonder een genetische band met 
de wensouders onderscheidt zich in ieder geval te weinig van adoptie. Daarmee wijkt de regeling 
voor buitenlands draagmoederschap af van de regeling binnen Nederland, waarin wel ruimte bestaat 
om in uitzonderlijke gevallen waarin een zwangerschap met een aan de wensouders genetisch 
verwant kind onmogelijk blijkt, toch de draagmoederschapsregeling te gebruiken. Daarbij speelt een 
rol dat in dat geval vooraf door de rechter die onmogelijkheid wordt vastgesteld, terwijl dit bij 
buitenlands draagmoederschap niet het geval is. Het verschil is gerechtvaardigd ten behoeve van 
de duidelijkheid van de reikwijdte van het wettelijke kader voor buitenlands draagmoederschap en 
omdat voorkomen moet worden dat de bestaande regels voor interlandelijke adoptie worden omzeild 
met behulp van de regeling voor draagmoederschap. 
 
Artikel IV Wetboek van Burgerlijke Rechtsvordering 
 
A, B en C    Artikel 3, 3a en 9  
Overeenkomstig het advies van de Staatscommissie IPR is aan artikel 3 Rv een speciale 
bevoegdheidsregeling toegevoegd voor draagmoederschap (artikel 3a Rv). De 
bevoegdheidsgrondslag is daarbij gekoppeld aan de gewone verblijfplaats van de draagmoeder en 
ten minste één van de wensouders, waarbij als peildatum geldt het tijdstip waarop het verzoek op 
de voet van artikel 215 van Boek 1 BW bij de rechter wordt ingediend. Deze bevoegdheidsregeling 
geldt als een lex specialis: de bevoegdheidsregeling derogeert aan artikel 3 Rv (algemene 
bevoegdheidsregel voor verzoekschriftprocedures) en aan artikel 9 Rv. Dat waarborgt dat er 
voldoende band is met de Nederlandse rechtssfeer. 
Bij toepassing van de bevoegdheidsregeling wordt uitgegaan van het beginsel dat een aangenomen 
rechtsmacht betekent dat deze rechtsmacht ook behouden blijft na een wijzing van bijvoorbeeld de 
gewone verblijfplaats van een van de partijen later in de procedure (perpetuatio fori). De 
bevoegdheidsregeling is beperkt tot de Nederlandse draagmoederschapsregeling, maar heeft een 
ruim materieel toepassingsbereik; alle geschillen die uit de regeling kunnen voortvloeien alsmede 
samenhangende kwesties volgen de eenmaal aangenomen rechtsmacht. Hierdoor wordt de 
bevoegdheid in deze met de draagmoederschapsregeling samenhangende kwesties niet opnieuw 
getoetst, ongeacht mogelijk tijdsverloop. 
Deze regeling beoogt, samen met de eisen gesteld in artikel 215 van Boek 1 BW, 
‘draagmoederschapstoerisme’ te voorkomen. 
 
D Artikel 800 
Aan artikel 800 wordt een nieuw lid toegevoegd waarmee buiten twijfel wordt gesteld dat een 
verzoek tot gerechtelijke toekenning van ouderschap na draagmoederschap steeds op zitting
