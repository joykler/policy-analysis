Bij een procedure op grond van artikel 220 lid 2 en verder is er reeds een al dan niet geboren kind. 
Daarom is, anders dan bij het verzoek tot gerechtelijke toekenning van ouderschap na 
draagmoederschap, artikel 212 wel van toepassing. Er zal in deze zaken dus een bijzondere curator 
moeten worden benoemd die het kind in de procedure vertegenwoordigt. 
De Afdeling advisering van de Raad van State heeft erop gewezen dat onduidelijkheid kan bestaan 
over de verhouding tussen de herroeping van de gerechtelijke toekenning van het ouderschap na 
draagmoederschap en de ontbinding of opzegging van de draagmoederschapsovereenkomst. Met 
name werd de vraag gesteld of ontbinding en opzegging mogelijk is, en wat het gevolg daarvan 
zou zijn. Het zevende lid maakt duidelijk dat de overeenkomst enkel opgezegd of ontbonden kan 
worden in het kader van de herroeping. Omdat het ontbinden van de overeenkomst kan leiden tot 
vragen over de betekenis voor lopende verplichtingen tussen wensouders en draagmoeder, is 
tevens opgenomen dat de rechtbank de gevolgen van de herroeping voor de 
draagmoederschapsovereenkomst regelt. De rechtbank is daarbij niet gebonden aan het verzoek 
van de draagmoeder of wensouders. Ook ambtshalve kan de rechter een regeling treffen als de 
wenselijkheid daarvan blijkt bij de behandeling van het herroepingsverzoek. 
 
Artikel 221  
Dit artikel regelt de gevolgen van de door de rechter herroepen gerechtelijke toekenning van het 
ouderschap na draagmoederschap. Die gevolgen zijn dezelfde als die zijn verbonden aan de 
ontkenning van het ouderschap en de vernietiging van de erkenning; de toekenning wordt geacht 
geen gevolg te hebben gehad. Te goeder trouw door derden verkregen rechten worden niet geschaad 
en het ontstaan van een vordering tot teruggave van kosten van verzorging en opvoeding wordt 
uitgesloten. De regel is aangevuld in die zin dat is bepaald dat door de herroeping geen vordering 
ontstaat tot teruggave van de vergoeding van de kosten die zijn verbonden aan het 
draagmoederschap en de reeds ontvangen tegemoetkoming. Hiermee wordt de vrije instemming 
van de draagmoeder gewaarborgd tot en met de termijn van drie maanden na de geboorte van het 
kind waarin zij op basis van gewijzigde omstandigheden kan terugkomen op haar intentie. Zij hoeft 
niet te vrezen dat hierdoor een terugbetalingsverplichting ontstaat jegens de ouders. Dit betreft alle 
kosten die door de wensouders zijn vergoed aan de draagmoeder of anderszins zijn gemaakt in het 
kader van het draagmoederschap als ook de betaalde tegemoetkoming. Hierbij is een afweging 
gemaakt tussen enerzijds een risico op misbruik door de draagmoeder en anderzijds de 
noodzakelijke vrije instemming van de draagmoeder gedurende het gehele traject. De rechterlijke 
beoordeling vooraf, en bij nieuw opgekomen bezwaren tevens achteraf, vormt een afdoende 
waarborg tegen een eventueel risico op misbruik door de draagmoeder. 
In de verhouding tussen de oorspronkelijke wensouder en het kind geldt de regeling die bekend is 
van de regeling bij de vernietiging van de erkenning en de gegrondverklaring van de ontkenning 
van het ouderschap. Het derde lid bepaalt dat door de herroeping van de gerechtelijke toekenning 
van het ouderschap geen vordering tot teruggave van kosten van verzorging en opvoeding of van 
kosten van levensonderhoud ontstaat, noch tot teruggave van ontvangen tegemoetkoming of het 
krachtens vruchtgenot genotene. Dit betekent bijvoorbeeld dat betaalde onkostenvergoedingen, 
kosten voor juridische bijstand, counseling of anderszins begeleiding, niet kunnen worden 
teruggevorderd van de draagmoeder in het geval zij zich op enig moment terugtrekt uit het 
draagmoederschapstraject. Omgekeerd, en meer theoretisch, kan het kind geen teruggave vorderen 
van de oorspronkelijke wensouder van hetgeen hij/zij krachtens vruchtgenot van het vermogen van 
het minderjarige kind heeft ontvangen. Deze regel fixeert dus de vermogensrechtelijke stand van 
zaken zoals die op het moment van de herroeping is. De betrokkenen zullen doorgaans immers geen 
rekening hebben gehouden met deze gebeurtenis. Voorts ontstaat geen verplichting tot teruggave 
van genoten vermogensrechtelijke voordelen die reeds verbruikt of verteerd zijn.  
In het vierde lid is artikel 217 van overeenkomstige toepassing verklaard. Daardoor zal een 
herroeping van de toekenning tevens worden opgenomen in het draagmoederschapsregister, 
waardoor deze gegevens voor het kind op termijn achterhaalbaar zullen zijn. Tevens is duidelijk dat 
de herroeping wordt gezonden aan de ambtenaar van de burgerlijke stand van de woonplaats van 
de draagmoeder. Deze zal de herroeping verwerken op de geboorteakte, dan wel ter verwerking 
aldaar doorzenden aan de gemeente waar de geboorteakte van het kind is opgemaakt.  
 
62
