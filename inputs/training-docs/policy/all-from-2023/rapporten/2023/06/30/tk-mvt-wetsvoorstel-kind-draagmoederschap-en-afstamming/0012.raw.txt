behandeling, onafhankelijk van de vraag of een rechter positief heeft geoordeeld over de 
toekenning van het ouderschap na draagmoederschap.  
Bij of krachtens amvb zullen regels worden gesteld ten aanzien van eisen aan de inhoud van de 
voorlichting en counseling die gevolgd moet worden, de wijze waarop en door wie van de 
uitkomsten van de counseling verslag zal worden gedaan en het toezicht hierop.  
 
5.2. Een regeling voor de toekenning van ouderschap na draagmoederschap binnen  
Nederland 
 
Beoordeling vooraf, ouderschap vanaf de geboorte  
Om de vrije instemming van alle betrokkenen te beschermen en een fait-accompli-situatie te 
voorkomen, is het van belang dat het draagmoederschapstraject vóór de conceptie wordt getoetst 
door de rechter. De wensouders kunnen daartoe vóór de conceptie samen met de draagmoeder 
(en eventuele partner) een gezamenlijk verzoek indienen bij de rechtbank. Indien de rechter 
besluit tot toekenning van ouderschap na draagmoederschap, stuurt de griffier de beschikking 
naar het nieuwe draagmoederschapsregister en naar de gemeente waarin de draagmoeder woont. 
De beslissing tot toekenning van het ouderschap werkt voor drie jaar en heeft betrekking op het 
eerste kind dat uit de draagmoeder wordt geboren. Indien het eerste kind onderdeel uitmaakt van 
een meerling geldt de beslissing vanzelfsprekend ook voor de andere meerlingkinderen. De 
wensouders worden als gevolg van de beslissing tot gerechtelijke toekenning van ouderschap na 
draagmoederschap vanaf de geboorte als ouders op de geboorteakte vermeld en als de juridische 
ouders opgenomen in de Basisregistratie Personen (BRP). Dit doet recht aan de intentie van alle 
partijen om het kind geboren te laten worden voor de wensouders. De draagmoeder zal daarnaast 
42
op de geboorteakte worden vermeld als degene uit wie het kind is geboren, zonder opgenomen 
te worden in de BRP. Hiermee wordt recht gedaan aan de rol die de draagmoeder heeft vervuld en 
het vormt een extra mogelijkheid voor het kind om deze informatie te achterhalen. Deze 
informatie wordt, overeenkomstig artikel 1:23b BW niet opgenomen in een uittreksel van een 
geboorteakte, maar blijkt wel uit een afschrift van een dergelijke akte. Op een afschrift, feitelijk 
een kopie van de geboorteakte, zijn alle gegevens te zien, zowel de bij het opmaken van de akte 
vermelde gegevens als die er met latere vermeldingen aan zijn toegevoegd. Een afschrift wordt op 
basis van artikel 1:23b, tweede lid, BW slechts afgegeven indien de verzoeker aantoont dat hij bij 
43
de verkrijging een gerechtvaardigd belang heeft. Dit betreft een beperkte groep personen. 
Met een beoordeling vóór het ontstaan van de zwangerschap, wordt aan het belang van een vrije 
instemming van de draagmoeder en het belang van het kind, draagmoeder en wensouder bij 
rechtszekerheid omtrent de uitkomsten van de procedure voorrang gegeven boven het belang van 
betrokkenen om terug te kunnen komen op hun intentie indien de zwangerschap een ander 
verloop heeft dan verwacht. Daarmee wordt in het belang van het kind en alle andere betrokkenen 
met name het recht op bescherming van het familieleven van de draagmoeder beperkt. Deze 
beperking acht de regering gerechtvaardigd. Het kind heeft immers belang bij en recht op 
zekerheid over ouderschap, naam, nationaliteit en wie verantwoordelijk is voor de verzorging en 
opvoeding. Het is gedurende een periode van drie maanden na de geboorte mogelijk om te 
verzoeken om herroeping van de gerechtelijke toekenning van het ouderschap na 
draagmoederschap. Deze periode is op drie maanden bepaald om langere onzekerheid voor het 
kind zoveel mogelijk te voorkomen. Deze termijn sluit ook aan bij de ervaringen van de raad voor 
de kinderbescherming bij binnenlandse adoptie; als wordt teruggekomen op het voornemen tot 
afstand komt dit het meest voor gedurende de eerste drie maanden na de geboorte van het kind. 
Gelet op de gevolgen voor de band tussen draagmoeder en kind is voorlichting en juridische 
                                                 
42
 Op het vervolgblad.  
43
 Tot de personen die een gerechtvaardigd belang hebben bij de verkrijging van een volledig afschrift dient in 
het bijzonder te worden gerekend degenen op wie de akte betrekking heeft (Kamerstukken II 1985/86, 
18 620, nr. 6, p.5). Blijkens de door Nederland mede ondertekende Aanbeveling van de Internationale 
Commissie voor de Burgerlijke Stand (Commission Internationale de l'Etat Civil (CIEC)) met betrekking tot de 
openbaarheid van de registers van de burgerlijke stand worden tot die personen eveneens gerekend een 
gemachtigde van betrokkene, zijn bloedverwanten in de opgaande en nederdalende lijn, zijn erfgenamen, zijn 
echtgenoot en zijn wettelijk vertegenwoordiger.
