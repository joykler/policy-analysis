Door een aantal respondenten is de wens geuit voor zeer ruime voorlichting van overheidswege. In 
paragraaf 6.3. is toegelicht dat de strafbaarstelling(en) aandacht krijgen in de (verplichte) 
voorlichting die wensouders in Nederland bij draagmoederschap zullen doorlopen.  
 
Een aantal respondenten merkt op dat het tegenstrijdig is dat dit wetsvoorstel vanuit 
familierechtelijk perspectief internationaal draagmoederschap faciliteert, terwijl dit volgens hen 
vanuit strafrechtelijk perspectief wordt bestreden.  
De genoemde tegenstrijdigheid wordt niet herkend. Zoals hiervoor onder punt d is benoemd, 
worden wensouders die kiezen voor internationaal draagmoederschap gestimuleerd te kiezen voor 
een traject dat voldoet aan bepaalde basisvoorwaarden. Dit wordt bewerkstelligd door het stellen 
van bepaalde basisvoorwaarden voor de erkenning in Nederland van het in het buitenland ontstaan 
ouderschap van wensouders. Het doel van de strafbaarstelling is dan ook niet om internationaal 
draagmoederschap te bestrijden, maar bestraffing mogelijk te maken indien dat op niet 
verantwoorde wijze wordt gedaan. 
 
g. Wensouderverlof 
Het UWV heeft in 2020 een uitvoeringstoets uitgevoerd ten aanzien van de regeling van het 
wensouderverlof. Deze toets is aanleiding geweest om diverse meer technische aanpassingen te 
doen aan de regeling. Van de gelegenheid is gebruik gemaakt om ook in Titel 10 
(Arbeidsovereenkomst) van Boek 7 BW rekening te houden met de introductie van het 
wensouderverlof. In de consultatie is nog gepleit voor het behoud van verlof voor de partner van 
de draagmoeder. Hiervan is afgezien. De draagmoeder en haar partner kiezen bewust voor 
draagmoederschap, waarbij de toekomst van het kind na de geboorte ligt bij de wensouders. Ook 
is ervoor gepleit voor een uitgebreid verlof voor de alleenstaande wensouder. Daarvan is eveneens 
afgezien. Nu voor een alleenstaande geboortemoeder evenmin een dergelijke uitbreiding geldt, is 
er geen aanleiding om wel een uitbreiding toe te kennen aan de alleenstaande wensouder. 
Begin 2023 heeft UWV de eerdere uitvoeringstoets herijkt en het wensouderverlof wederom 
uitvoerbaar bevonden. In de herijkte uitvoeringstoets benadrukt UWV het belang van de 
vereenvoudiging van het gehele verlofstel en de samenhang van deze vereenvoudiging met de 
invoering van het wensouderverlof. 
 
9. Uitvoerings- en handhavingsaspecten 
Dit wetsvoorstel brengt als belangrijkste aanpassing van de huidige rechtspraktijk mee dat voortaan 
voorafgaand aan het draagmoederschap een beslissing door de rechter zal worden gegeven, in plaats 
van achteraf. Dit heeft als gewenst gevolg dat er meer ruimte ontstaat voor een rechterlijke 
afweging. Bij deze afweging staan het belang van het kind en de bescherming van de autonomie 
van de draagmoeder voorop. Door in de wet de belangrijkste toetspunten aan te geven, wordt een 
invulling gegeven die handvatten biedt voor de toetsing door de rechter. De rechter wordt daarbij 
ondersteund door het verslag van de verplicht door ouders te volgen voorlichting en counseling. 
Heeft de rechter hieraan behoefte ten behoeve van de beslissing, dan kan hij een beroep doen op 
de raad voor de kinderbescherming voor nader onderzoek. Voor wensouders en draagmoeders die 
geen gebruik maken van de regeling waarmee zij het ouderschap van de wensouders direct vanaf 
de geboorte van het kind tot stand kunnen laten komen, blijft het thans bestaande kader op zich 
van toepassing. Wel zal bijvoorbeeld voor de toewijzing van een adoptieverzoek onder meer de extra 
voorwaarde gelden dat voorlichting en counseling gevolgd moet zijn. Hiermee wordt voorkomen dat 
het aantrekkelijker zou lijken om geen gebruik te maken van de draagmoederschapsregeling. 
Voor internationaal draagmoederschap geldt dat de regeling leidt tot meer duidelijkheid over de 
erkenning van het daaruit in het buitenland ontstane ouderschap. Gelet op het ontbreken van een 
internationale regeling en de veelvormigheid van draagmoederschapsregelingen in het buitenland is 
het onmogelijk om een sluitende regeling te bieden voor de erkenning van in het buitenland ontstaan 
ouderschap na draagmoederschap. De voorgestelde regeling biedt evenwel duidelijkheid over de 
gevallen waarin erkenning in ieder geval aan de orde zal kunnen zijn, zonder dat afbreuk wordt 
gedaan aan de mogelijkheid tot weigering van de erkenning van het ouderschap door bijvoorbeeld
