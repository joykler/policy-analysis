door de erkenningsmogelijkheden voor ouderschap. Hiermee wordt bepaald of ouderschap dat in 
het buitenland is ontstaan ook doorwerkt in de Nederlandse rechtsorde.  
 
De mogelijkheden om ouderschap dat in het buitenland is ontstaan na draagmoederschap niet te 
erkennen zijn echter beperkt. Indien er genetische verwantschap tussen het in het buitenland door 
draagmoederschap geboren kind en (één van) de wensouder(s) is, dan vereist de bescherming van 
identiteitsrechten van het kind namelijk dat de afstammingsrelatie van het kind met die wensouder 
wordt erkend en de afstammingsrelatie met diens partner eveneens op de een of andere wijze, 
47
bijvoorbeeld door adoptie, juridisch kan worden vormgegeven. Een verbod op buitenlands 
draagmoederschap zou dus niet kunnen voorkomen dat de in het buitenland tot stand gekomen 
afstammingsrelatie tussen wensouders en kind in Nederland wordt afgewezen. Een verbod op 
buitenlands draagmoederschap acht de regering om die reden niet zinvol. Dat geldt ook voor een 
vergunningenstelsel zoals het geval is bij interlandelijke adoptie. Ook zonder vergunning zou de 
afstammingsrelatie met de genetische ouder (en evt. diens partner) moeten worden erkend. Daarbij 
ontbreekt vooralsnog een internationaal kader voor de regulering van draagmoederschap, waardoor 
48
een vergunningstelsel ook niet realiseerbaar is. Hetzelfde geldt voor het werken met een landenlijst 
van ‘veilige’ landen. Daarbij komt dat draagmoederschap zich snel ontwikkelt en een dergelijk 
‘stempel van goedkeuring’ snel niet meer accuraat kan zijn. Ook het vereisen van toestemming van 
de Nederlandse rechter voorafgaand aan een buitenlands traject is zonder internationaal kader niet 
te realiseren.  
Om Nederlandse wensouders te weerhouden gebruik te maken van onwenselijke praktijken in het 
buitenland, kan de Nederlandse overheid feitelijk niet meer dan enerzijds wensouders stimuleren 
gebruik te maken van draagmoederschap in staten die voldoen aan bepaalde basisvoorwaarden én 
anderzijds het betalen voor de overdracht van het ouderschap over een kind, ook indien dit 
plaatsvindt door Nederlanders in het buitenland, te verbieden (paragraaf 6.3.). In de verplichte 
voorlichting zullen betrokkenen bewust worden gemaakt van de risico’s van buitenlands 
draagmoederschap, alsmede van het belang van voldoen aan de basisvoorwaarden. 
Informatieverschaffing over hoe trajecten in het buitenland verantwoord verlopen draagt bij aan het 
voorkomen van misstanden. Kiezen wensouders toch voor een land dat niet aan de gestelde 
randvoorwaarden voldoet, dan betekent dit per definitie een lange periode van onzekerheid. Voor 
henzelf, maar bovenal voor het kind. Die onzekerheid kan onder meer zien op de vraag of het kind 
tot Nederland zal worden toegelaten en op de erkenning van het juridisch ouderschap van de 
wensouders. In dat geval zal de rechter moeten beoordelen of de in het buitenland ontstane 
juridische afstammingsrelatie tussen wensouders en kind voor erkenning binnen Nederland in 
aanmerking komt. Daarbij zal het belang van het kind steeds een eerste overweging zijn. 
 
Basisvoorwaarden 
Uitgangspunt is dat een in het buitenland ontstane afstammingsrelatie na draagmoederschap niet 
van rechtswege in Nederland wordt erkend, maar via een beoordeling door de rechter loopt. In het 
wetsvoorstel wordt hierop een uitzondering gecreëerd. Erkenning van rechtswege van een 
buitenlandse geboorteakte na draagmoederschap is mogelijk indien wordt voldaan aan de 
volgende voorwaarden: 
• vaststaat dat het kind genetisch verwant is aan ten minste een van de wensouders; 
• de gegevens over de afstamming van het kind zijn beschikbaar voor opname in het 
register, d.w.z. dat gebruik wordt gemaakt van bekende gameetdonoren; 
• er een rechterlijke beslissing ten grondslag ligt aan de buitenlandse geboorteakte van een 
kind geboren uit draagmoederschap; 
                                                 
47
 EHRM 10 april 2019, ‘Advisory Opinion concerning the recognition in domestic las of a legal parent-child 
relationship between a child born through a gestational surrogacy arrangement abroad and the intended 
mother’, zie hierover verder: R.J. Blauwhoff, ‘Internationaal commercieel draagmoederschap en de 
beoordelingsvrijheid binnen het EVRM’, FJR 2019/51. 
48
 Binnen de Haagse Conferentie wordt in een comité van experts gewerkt aan de ontwikkeling van een 
instrument op het terrein van afstamming/draagmoederschap. Vanuit Nederland neemt prof. S. Rutten op 
persoonlijke titel deel aan de werkzaamheden van dit comité. Zie hcch.net alsmede voor een verslag van de 
werkzaamheden: S. Rutten, ‘Het Haagse project over afstamming en internationaal draagmoederschap; the 
Parentage/Surrogacy Project’, FJR 2019/54.
