EVALUATIE CORONASTEUN CULTUURSECTOR 78 
6.2 Totstandkoming van het beleid 
6.2.1 De kenmerken van het beleid 
Primaire doel van OCW was overeind houden van basisinfrastructuur  
Toen duidelijk werd dat zowel de generieke steunmaatregelen als de coulancemaatregelen niet voldoende waren 
voor de culturele en creatieve sector, kondigde het kabinet specifieke steunmaatregelingen voor de sector aan. In 
de interviews wordt duidelijk dat, zo geven de gesprekspartners aan, de doelen van die specifieke steun veranderd 
zijn over de tijd. De specifieke steun had volgens de meeste geïnterviewden als primaire doel om gesubsidieerde 
instellingen in de basisinfrastructuur, die onder de directe verantwoordelijkheid van OCW vielen, overeind te 
houden. Daarna werden de doelen uitgebreid en richtte OCW haar blik ook op het niet-gesubsidieerde deel van 
de sector, zoals o.a. ongesubsidieerde makers die in eerste instantie via het mechanisme trickle-down bereikt 
moesten worden. Ook werden bijvoorbeeld commerciële instellingen hier genoemd. De Rijkscultuurfondsen 
hadden de makers echter vanaf het begin al in beeld en hebben hen ook gesteund met eigen vrijgemaakte 
middelen. Geïnterviewden geven daarnaast aan dat het doel niet alleen was om de sector overeind te houden, maar 
ook dat werkzaamheden konden worden gecontinueerd, dat nieuwe projecten konden worden gestart, dat 
producties overeind konden worden gehouden en dat op deze manier de relatie met het publiek kon worden 
voortgezet. Ook wordt genoemd dat het geld ter besteding was van innovatie, zoals digitalisering van het aanbod 
om zo mensen thuis te bereiken. 
De hele sector volledig steunen is nooit het doel van OCW geweest 
Er is in de interviews gesproken over in hoeverre het de verantwoordelijkheid van de overheid was om de hele 
culturele en creatieve sector te ondersteunen tijdens de coronacrisis. Medewerkers binnen OCW geven aan dat het 
kabinet en OCW zich nooit als doel hebben gesteld om iedereen binnen de sector te steunen en volledig te 
compenseren voor de geleden schade. Zo geeft een medewerker aan: “Het kabinet zei altijd we gaan niet 100% 
steun verlenen. Iedereen in Nederland moet zich ook realiseren dat we niet 100% van je inkomsten tegemoet gaan 
komen. Zo zaten ook de NOW, de TVL, de TOZO en al die regelingen in elkaar. Dus dat is wel goed om in je 
achterhoofd te houden dat die omkadering altijd kabinetsbeleid is geweest: We gaan niet 100% compenseren.” 
Een geïnterviewde uit de sector geeft in dit kader aan dat OCW niet eenduidig was over welke delen van de sector 
zij beoogden te ondersteunen: “Je ziet eigenlijk dat ze het soms hadden over de gehele culturele en creatieve 
sector en dan de culturele en creatieve sector weer opvatte als hetgeen binnen het bereik van het Rijksdomein.”  
Steunbedragen kwamen tot stand door zowel ambtelijke als politieke afwegingen  
Uit de gesprekken wordt duidelijk dat de besluitvormingsprocessen zich ambtelijk en politiek op verschillende 
manieren hebben voltrokken. Ambtelijk werd er binnen OCW, mede in overleg met de taskforce, gewerkt om 
bedragen van steunpakketten vorm te geven door berekeningen. Zo geven medewerkers van OCW bijvoorbeeld 
aan dat er voor het eerste steunpakket een rekenmodule is gebruikt en dat er is gekeken naar de gederfde 
publiekinkomsten van instellingen. Ook voor de suppletieregeling, aan het eind van de coronacrisis, is specifiek 
gekeken naar wat bijvoorbeeld theaters aan geld misliepen uit de kaartverkoop door de coronamaatregelen. Met 
behulp hiervan is geprobeerd om steunbedragen vorm te geven. 
 
Tegelijkertijd wordt door verschillende geïnterviewden aangegeven dat de bedragen van steunpakketten ook tot 
stand kwamen op basis van politieke onderhandelingen en afwegingen. Zo kwam het voor dat het kabinet besloot 
om hogere of lagere bedragen voor steunpakketten vast te stellen dan op ambtelijk niveau was berekend, 
bijvoorbeeld om het bedrag meer gelijk te trekken met het bedrag dat voor andere sectoren beschikbaar was.
