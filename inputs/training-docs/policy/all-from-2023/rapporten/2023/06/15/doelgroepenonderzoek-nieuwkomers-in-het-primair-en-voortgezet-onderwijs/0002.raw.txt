NIEUWKOMERS IN HET PRIMAIR EN VOORTGEZET ONDERWIJS i 
Samenvatting 
De groep nieuwkomersleerlingen in Nederland is heterogeen van samenstelling. 
Alhoewel er verschillende nieuwkomersvoorzieningen zijn, starten veel 
nieuwkomers op een reguliere school. Op een reguliere school is veel behoefte 
aan expertise waarbij meer samenwerking en kennisdeling met 
nieuwkomersvoorzieningen bevorderlijk zouden zijn. 
Met de recente instroom van nieuwkomersleerlingen uit Oekraïne staat het Nederlandse onderwijs voor een grote 
taak: de nieuwkomers een plek geven in het onderwijs en ervoor zorgen dat deze doelgroep kwalitatief goed 
onderwijs kan volgen. Sinds langere tijd stijgt het aantal nieuwkomersleerlingen, al is er geen scherp beeld van de 
aantallen. Dit komt onder andere omdat er geen eenduidige definitie is van het begrip nieuwkomersleerling. In 
verband met bekostiging van scholen wordt een definitie gehanteerd die volgens scholen niet goed aansluit bij wat 
er in de praktijk nodig is. SEO Economisch Onderzoek en Kohnstamm Instituut hebben onderzoek uitgevoerd om 
inzicht te scheppen in de verschillende groepen nieuwkomers, hun omvang, kenmerken en onderwijsbehoeften en 
om vast te stellen hoe het onderwijs aan nieuwkomers momenteel vormgegeven wordt.  
 
Diverse groepen nieuwkomers 
De groep nieuwkomers waarvoor scholen in het po en vo extra bekostiging ontvangen, was op 1 oktober 2020 (voor 
de oorlog in Oekraïne) ongeveer 22 duizend leerlingen groot. In het onderzoek zijn nog meer groepen 
nieuwkomers geïdentificeerd, die een hoog risico hebben op een taalachterstand en waarbij potentieel behoefte 
bestaat aan nieuwkomersonderwijs. In totaal brengt dit het aantal nieuwkomers op het peilmoment naar bijna 54 
duizend (Figuur S.1). De meeste nieuwkomers (62 procent) hebben geen Nederlandse nationaliteit. 31 procent van 
de nieuwkomers heeft wel een Nederlandse nationaliteit en van 7 procent is geen nationaliteit bekend.
