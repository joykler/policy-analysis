NIEUWKOMERS IN HET PRIMAIR EN VOORTGEZET ONDERWIJS 27 
 
Een knelpunt op reguliere scholen is dat nieuwkomers vergeleken met niet-nieuwkomers op een te laag 
onderwijsniveau terechtkomen. Ze blijven vaker zitten, behalen lage scores op centrale toetsen en krijgen opvallend 
vaak het advies voor praktijkonderwijs (Inspectie van het Onderwijs, 2018; Onderwijsraad, 2017). Dit type onderwijs 
is bedoeld voor leerlingen met een IQ onder de 80 of een leerachterstand van minimaal drie jaar. Ook in andere 
landen doet dit probleem van oververtegenwoordiging in speciaal onderwijs zich voor (Kaplan et al., 2016; OECD, 
2019). Graham et al. (2016) noemen het belang van schoolsucces voor nieuwkomers en stellen dat scholen van 
nieuwkomers dezelfde prestatieverwachtingen zouden moeten hebben als van niet-nieuwkomers, en hen daartoe 
meer zouden kunnen aanmoedigen.  
 
Uit De Staat van het Onderwijs (Inspectie van het Onderwijs, 2022) blijkt dat nieuwkomers een schooladvies krijgen 
van gemiddeld een half niveau lager dan niet-nieuwkomers terwijl het bij nieuwkomers vaker voorkomt dat dit 
schooladvies na de eindtoets wordt herzien en alsnog een hoger advies wordt gegeven. Ook komt het bij 
nieuwkomers vaker voor dat zij in het vo opstromen. Afstroom komt minder vaak voor vergeleken met niet-
nieuwkomers. Nieuwkomers lijken hun gemiddeld lage plaatsing te compenseren door gebruik te maken van de 
opstroommogelijkheden in het vo. Sinds 2017 is wel een opwaartse trend te zien in het niveau waarop nieuwkomers 
onderwijs volgen.  
 
Andere knelpunten die voor nieuwkomersonderwijs gelden, maar nog meer voor reguliere scholen, zijn een gebrek 
aan Nt2-expertise en een gebrek aan Nt2-materialen en -methoden (Azouagh, 2017; Krijnen & Appel, 2014).  
Racisme en discriminatie zijn daarnaast problemen waar nieuwkomers mee te kampen hebben (Walker & Zuberi, 
2020; Krijnen en Kuiken, 2014). 
4.4 Conclusies 
Het onderwijsaanbod voor nieuwkomers die in Nederland arriveren bestaat uit intensief taalonderwijs in taalscholen 
of taalklassen (basisschoolleeftijd) of ISKâ€™s (ouder dan 12 jaar). Er is in de bestaande literatuur nog weinig bekend 
over onderwijsbehoeften van de verschillende groepen nieuwkomers en knelpunten in de onderscheiden typen 
nieuwkomersonderwijs. Gebrekkige taalbeheersing is in elk geval een obstakel voor nieuwkomers. Het goed 
beheersen van de moedertaal helpt bij het leren van een tweede taal. Een knelpunt op reguliere scholen is dat 
nieuwkomers vergeleken met niet-nieuwkomers op een te laag onderwijsniveau terechtkomen. Ze blijven vaker 
zitten, behalen lage scores op centrale toetsen en krijgen opvallend vaak het advies voor praktijkonderwijs. Dat is 
vooral zo bij nieuwkomers die op latere leeftijd in Nederland komen.
