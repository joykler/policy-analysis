NIEUWKOMERS IN HET PRIMAIR EN VOORTGEZET ONDERWIJS 67 
Docenten reguliere scholen 
Organisatie en toegankelijkheid  
Op de school voor voortgezet praktijkonderwijs in dit onderzoek zitten leerlingen tussen 12 en 18 jaar oud. Het 
onderwijs duurt vier, vijf of zes jaar. Leerlingen lopen vanaf het eerste jaar stage. In jaar 1 gebeurt dat intern op 
school, in jaar 2 zijn er groepsstages, in jaar 3 lopen leerlingen een dag per week stage buiten school, in jaar 4 is 
dat twee dagen, in jaar 5 is dat drie dagen en in jaar 6 vier dagen. In jaar 4 krijgen leerlingen die minimaal 80 procent 
van hun examenportfolio hebben gehaald een diploma. Voor Nederlands moeten leerlingen daarvoor minimaal 58 
procent behalen voor de onderdelen lezen, schrijven en luisteren. In jaar 5 en 6 kunnen leerlingen een entree-
opleiding of mbo-niveau 2 opleiding volgen met minimaal een terugkomdag per week op de praktijkschool. 
 
Een mbo-school, die mbo-opleidingen voor anderstaligen aanbiedt, heeft vanwege corona niet deel kunnen nemen 
aan interviews voor het onderzoek. Speciaal voor nieuwkomers biedt deze school opleidingen aan met extra 
Nederlands. Dit worden geïntegreerde trajecten voor anderstaligen genoemd. Tijdens deze opleidingen leren de 
studenten een vak in combinatie met de Nederlandse taal. Het zijn reguliere beroepsopleidingen en studenten 
lopen ook stage. Na het afronden van de opleiding kennen de studenten idealiter voldoende Nederlands om hun 
vak goed uit te voeren. De opleiding duurt maximaal een schooljaar. De opleiding is toegankelijk voor leerlingen 
vanaf taalniveau A1, die bij een leeftijd van 15 jaar of ouder in Nederland zijn komen wonen. Het is bedoeld voor 
leerlingen die al een beetje Nederlands kennen, bijvoorbeeld voor leerlingen die doorstromen vanuit een ISK. De 
opleiding is toegankelijk voor leerlingen tussen 16 en 65 jaar. Wanneer leerlingen jonger dan 30 jaar zijn kunnen ze 
studiefinanciering aanvragen. Een leerling met een mbo-diploma op niveau 2 of hoger hoeft geen 
inburgeringsexamen meer te doen. Het Nt2-gedeelte van de opleiding bevat een aantal kenmerken: 
● Extra aandacht voor studievaardigheden in de Nederlandse situatie; 
● Hulp bij het vinden van een stage- of werkplek;  
● Extra begeleiding bij stages en werk, gericht op communicatie en omgaan met de Nederlandse conventies op 
de werkvloer; 
● Een opleidingsadvies, een tussenrapportage en een eindrapportage met conclusies en adviezen.  
 
De opleidingen kunnen parttime gevolgd worden als de leerling al werk heeft. Wanneer een leerling al delen van 
de opleiding heeft behaald kan de opleiding sneller doorlopen worden. Opleidingen die geïntegreerd met extra 
Nederlands gevolgd kunnen worden, zijn horeca, administratieve dienstverlening, detailhandel, 
(elektro/installatie)techniek, werktuigbouwkunde/metaal, houthandel, (uiterlijke) verzorging, welzijn, informatie en 
communicatietechnologie en assistent bouw en wonen.  
 
Intake en groepssamenstelling  
De school voor praktijkonderwijs heeft sinds drie jaar een Nt2-coördinator en sinds kort wordt extra Nederlands 
taalonderwijs gegeven in maatwerkuren. Deze uren staan bij iedere leerling op het rooster, twee blokuren per week. 
Het ene blokuur is voor talentontwikkeling of iets leuks doen en het andere blokuur is voor verdieping of 
ondersteuning. Leerlingen die Nederlands niet als moedertaal spreken zijn ingedeeld in het Nt2-maatwerkuur. De 
school maakt geen onderscheid tussen leerlingen die instromen vanuit een ISK of die geboren zijn in Nederland. 
De maatwerkgroepen bestaan uit 12 tot 15 leerlingen, maar idealiter zijn de groepen kleiner, omdat het niveau 
binnen een groep erg verschilt. In de groepen zitten de leerjaren 1 tot en met 3 gemengd. De Nt2-les focust op 
schooltaal, stagetaal en vaktaalwoorden. De nadruk ligt op mondelinge taal. De school heeft materiaal ingekocht 
dat zo min mogelijk uit boeken werkt, bijvoorbeeld woordenkaartjes en spellen, omdat de doelgroep liever in 
praktijk leert. Ook gebruiken ze eigen ontwikkelde methoden gericht op gesprek, filmpjes en woordenschat.
