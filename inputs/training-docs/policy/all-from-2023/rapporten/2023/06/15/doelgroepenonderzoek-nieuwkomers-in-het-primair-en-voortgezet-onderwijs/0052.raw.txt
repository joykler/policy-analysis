NIEUWKOMERS IN HET PRIMAIR EN VOORTGEZET ONDERWIJS 45 
overdracht te organiseren tussen nieuwkomersschool en reguliere school, terwijl dit zeer belangrijk is voor een 
goede overstap naar een reguliere school.  
 
Er wordt genoemd dat er op reguliere scholen niet altijd voldoende kennis en middelen aanwezig zijn om 
nieuwkomersleerlingen goed te bedienen. Daarnaast stromen niet alle leerlingen uit op een passend niveau. Met 
name oudere leerlingen hebben meer tijd nodig om hun taalvaardigheid naar een niveau te kunnen brengen dat 
ze mee kunnen doen op reguliere scholen. Oudere leerlingen die uitstromen naar het vo komen dan vaak terecht 
in praktijkrichtingen omdat ze qua Nederlandse taalvaardigheid nog niet in de hogere niveaus mee kunnen komen, 
terwijl ze cognitief gezien daartoe wel in staat zouden zijn. 
 
Ouderbetrokkenheid en thuissituatie  
Professionals noemen verder nog het organiseren van goede communicatie met ouders als een knelpunt. 
Reguliere scholen 
Knelpunten die door professionals op reguliere scholen soms meerdere malen genoemd worden, zijn: 
 
Organisatie 
● Het gebrek aan tijd en menskracht voor goede begeleiding van de kinderen. 
● Het gebrek aan kennis en vaardigheden in het goed begeleiden van nieuwkomers in het schoolteam. Er is 
verdieping en extra professionalisering nodig, noemen diverse professionals. Ook de pabo’s moeten hier een 
rol in spelen.  
● Een school noemt dat ook in de reguliere klassen een steeds groter deel van de leerlingen niet het Nederlands 
als moedertaal spreekt. Daardoor kunnen leerlingen niet altijd goed van elkaar leren op het gebied van het 
Nederlands, en krijgen ze niet altijd hoogwaardige Nederlandstalige input.  
 
Onderwijsaanbod  
● Het gebrek aan goed materiaal voor de doelgroep, met name voor kinderen in de midden- en bovenbouw. 
Veel materiaal is te talig, ook bij vakken als rekenen. 
● Het gebrek aan goede toetsen voor de doelgroep. Bijna alle toetsen zijn gericht op ééntalige Nederlandse 
kinderen, en niet op kinderen die Nederlands als tweede taal leren. De toetsen die er zijn, zijn verouderd.  
● Het sociaal-emotionele aspect waar leerkrachten tegenaan lopen: leerlingen worstelen soms met zich niet goed 
kunnen uiten. 
● Onvoldoende woordenschatkennis bij kinderen in de bovenbouw bemoeilijkt deelname aan de reguliere 
lessen.  
 
Samenwerking  
● Gebrek aan samenwerking op het gebied van nieuwkomersonderwijs in het samenwerkingsverband wordt 
door een docent genoemd. Deze docent werkt ook als nieuwkomersconsulent binnen de stichting en ijvert 
ervoor dat er binnen het samenwerkingsverband meer aandacht komt voor nieuwkomers. In het 
samenwerkingsverband waar haar school bij hoort, willen ze nieuwkomers niet als aparte doelgroep neerzetten. 
De docent vindt dat onrechtmatig: als een kind bijvoorbeeld dyslexie heeft zijn er ook extra mogelijkheden, 
protocollen en ondersteuning. Dat moet er voor nieuwkomers ook komen, vindt ze.  
 
Ouderbetrokkenheid en thuissituatie 
● Sommige leraren vinden de communicatie met sommige ouders moeizaam, als ze niet goed Engels of 
Nederlands spreken.
