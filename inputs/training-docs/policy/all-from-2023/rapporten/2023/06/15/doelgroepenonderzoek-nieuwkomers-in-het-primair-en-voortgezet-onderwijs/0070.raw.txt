NIEUWKOMERS IN HET PRIMAIR EN VOORTGEZET ONDERWIJS 63 
Rond de uitstroom vinden soms wat problemen plaats. Zo is het volgens experts nogal gemakkelijk om een leerling 
van 18 jaar uit te schrijven, ook voordat deze klaar is voor doorstroom naar een reguliere school. Soms zit er wel 
meer achter, zoals verzuim, demotivatie of een heel laag niveau waarbij geen goede vervolgstap wordt gezien. Bij 
een te laag niveau voor een entree-opleiding en als de leerling te oud is voor praktijkonderwijs (tot 16 jaar), dan 
wordt het moeilijk om een vervolgopleiding te vinden. Als een leerling geen werkvergunning heeft, is werken niet 
mogelijk. Een normale vo-school is niet toegerust voor toeleiding naar werk. Het zou volgens de experts goed zijn 
als scholen samenwerken met gemeenten en instanties die ervaring hebben met toeleiding naar begeleid werk, 
bijvoorbeeld om een stageplek te regelen.  
Docenten en andere professionals ISK’s 
Organisatie en toegankelijkheid  
De ISK’s in dit onderzoek zijn een tussenvoorziening voor leerlingen tussen ongeveer 12 en 21 jaar, gericht op het 
leren van de Nederlandse taal. De ISK’s in ons onderzoek hebben geen selectie, drempel of voorwaarden voor 
toelating en het gebeurt zelden dat een leerling wordt geweigerd. Als een leerling wordt geweigerd is dat omdat 
een leerling een duidelijke zorgbehoefte heeft en in overleg met het samenwerkingsverband in het speciaal 
onderwijs op een plek met passende ondersteuning wordt geplaatst.  
 
Er wordt maatwerk geleverd op alle ISK’s, wat betekent dat respondenten benadrukken dat iedere leerling aan de 
hand van een individuele leerbehoefte zo goed mogelijk wordt voorbereid op vervolgonderwijs of een (begeleid) 
werktraject. Als dat betekent dat een leerling langer dan twee jaar (periode van nieuwkomersbekostiging) op de 
ISK verblijft, dan zijn de scholen daarin flexibel. Leerlingen komen op een van de ISK’s terecht als zij worden 
doorverwezen door het COA, een AZC, Vluchtelingenwerk, het Nidos, door reguliere scholen, door de leerplicht of 
de gemeente. Soms vinden ouders en leerlingen zelfstandig of met behulp van familie of kennissen hun weg naar 
de ISK.  
 
Drie van de vier ISK’s in dit onderzoek horen bij een reguliere school voor voortgezet of beroepsonderwijs. Eén van 
de ISK’s heeft een samenwerking met een entree-opleiding. De entreeopleiding biedt samen met de ISK een 
tweejarige entree-opleiding aan met extra Nederlands taalonderwijs, speciaal voor nieuwkomers en leerlingen van 
de ISK. Een van de ISK’s heeft sinds 2020 een eigen vmbo-groep waar leerlingen hun vmbo-diploma kunnen 
behalen. Deze ISK is onderdeel van een vo-school. De vmbo-groep is gevormd omdat de samenwerking met de 
reguliere school soms slecht verliep. Op de reguliere school werden leerlingen bijvoorbeeld (soms in de loop van 
het schooljaar) toch op basis-/kaderniveau geplaatst wanneer de ISK de theoretische leerweg adviseerde. De ISK 
houdt leerlingen nu langer op school en biedt de mogelijkheid voor leerlingen om hun vmbo-diploma te behalen. 
Hiervoor hebben ze een aparte klas, maar sommige vakken worden op de reguliere school gevolgd. Deze ISK heeft 
ook een nieuwe samenwerking met een mbo-school in de regio waar leerlingen duaal een entree-opleiding volgen 
met twee dagen in de week les op de ISK, twee dagen op het ROC en één dag stage.  
 
Intake en groepssamenstelling 
ISK’s vormen gedifferentieerde groepen naar uitstroomniveau. Dat kan zijn een groep voor leerlingen waarvan 
wordt ingeschat, op basis van leeftijd en niveau, dat zij door kunnen stromen naar het praktijkonderwijs, een type 
vmbo, havo, vwo, vavo, mbo of soms een schakeltraject voor hbo of wo. De ISK’s in dit onderzoek hebben aparte 
groepen voor leerlingen die nog niet kunnen lezen of schrijven in het Latijnse alfabet: alfabetiseringsgroepen. 
Meestal zijn deze groepen er op verschillende niveaus met snel, gemiddeld tot langzamer lerende leerlingen. In de 
alfabetiseringsgroepen zitten leerlingen die over het algemeen uitstromen naar de entree-opleiding of naar
