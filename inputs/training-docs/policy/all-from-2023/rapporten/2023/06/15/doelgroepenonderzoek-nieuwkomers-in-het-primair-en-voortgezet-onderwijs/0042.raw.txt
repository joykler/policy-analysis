NIEUWKOMERS IN HET PRIMAIR EN VOORTGEZET ONDERWIJS 35 
Thuistalen  
Alle nieuwkomersscholen bieden in meer of mindere mate gestructureerd ruimte aan de thuistalen van kinderen: 
kinderen met dezelfde moedertaal worden bijvoorbeeld gekoppeld om degenen die minder vaardig in het 
Nederlands zijn te kunnen helpen en in de pauze kunnen eigen talen gesproken worden. Een leerkracht 
verwoordde het als volgt: “De thuistalen horen er gewoon bij”. In de taallessen wordt vaak nadrukkelijk alleen 
Nederlands gesproken.  
 
Doorstroom, overdracht en nazorg 
De richtlijn is dat kinderen een jaar op een nieuwkomersschool zitten en dan uitstromen naar een reguliere school. 
Op alle scholen kan van deze richtlijn afgeweken worden als daar goede redenen voor zijn. Soms heeft kind het 
Nederlands zo snel onder de knie dat het al eerder toe is aan doorstroom naar een reguliere school en in sommige 
gevallen heeft een kind meer tijd nodig, of omdat een kind talig of cognitief gezien nog niet op het vereiste niveau 
is en in enkele gevallen is het vanwege de sociaal-emotionele ontwikkeling beter om later uit te stromen, volgens 
de professionals.  
 
Kinderen stromen vaak uit na een schoolvakantie. Op alle drie nieuwkomersscholen vertellen de professionals dat 
de samenwerking met reguliere scholen eerst moeizaam ging, maar door bepaalde ingrepen veranderd is. Op één 
school zijn er extra ambulant begeleiders aangenomen die ruim op tijd contact zoeken met de ontvangstschool. 
Een nieuwkomersschool bood eerst alleen nazorg aan de leerling, maar een aantal jaar geleden hebben ze dat 
aangepast. Nu biedt de ambulant begeleider van de nieuwkomersschool vooral begeleiding aan de leerkracht op 
reguliere scholen, zodat deze het kind beter kan ondersteunen. Dit wordt als een duidelijke verbetering ervaren. 
Op een school in een andere regio is een maatjesproject opgezet. Op de reguliere scholen die 
nieuwkomersleerlingen van de nieuwkomerslocatie ontvangen wordt voor 0,1 fte een nieuwkomersmaatje 
aangesteld. Dit is een professional die de begeleiding van de (voormalige) nieuwkomers en hun docenten op zich 
neemt. Met dit maatjesproject is de samenwerking tussen de nieuwkomersschool en reguliere scholen verbeterd, 
ervaren de professionals.  
Reguliere scholen 
Organisatie, toegankelijkheid, intake en groepssamenstelling  
Op de scholen waar we met personeel spraken, is het onderwijs aan (voormalig) nieuwkomers op verschillende 
manieren georganiseerd. Op de scholen binnen de scholengroep stromen nieuwkomers meestal direct in: ze 
hebben dus niet eerst een taaltraject gevolgd. Op school krijgen ze extra ondersteuning van onderwijsassistenten 
en de ib’er. Op een andere school komen leerlingen pas binnen nadat ze op een andere locatie een taaltraject 
hebben gevolgd. In de klas krijgen deze leerlingen deels aangepast les. Op drie scholen die we onderzochten is er 
een taalklas voor nieuwkomers die nog maar net gearriveerd zijn, voor leerlingen vanaf groep 3. Op twee van deze 
scholen is het onderwijs in de taalklas in deeltijd, op één school volgen de kinderen de ochtend les in de taalklas, 
en in de middag in de reguliere groep. Op de andere school is de tijd in de taalklas beperkter: groep 3 heeft 
driemaal per week een half uur les in de taalklas, groep 4 tot en met 8 driemaal per week 45 minuten.  
 
Op de derde school waar ook taalklassen zijn, stromen leerlingen na ongeveer een jaar door naar een reguliere 
groep, vaak op dezelfde school maar soms gaan ze naar een andere school. Door corona was het niet toegestaan 
groepen te mengen, maar nu wil de school onderzoeken of ze de twee taalklassen (één voor de middenbouw en 
één voor de bovenbouw) bij bepaalde lessen kunnen integreren met de reguliere klassen. Het team heeft een 
training gevolgd in traumasensitief werken, een methode ontwikkeld door War Child. Deze werkwijze wordt 
toegepast.
