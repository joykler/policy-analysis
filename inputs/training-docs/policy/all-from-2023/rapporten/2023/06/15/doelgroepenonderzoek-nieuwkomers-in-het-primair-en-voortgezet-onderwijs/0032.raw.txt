NIEUWKOMERS IN HET PRIMAIR EN VOORTGEZET ONDERWIJS 25 
meer aandacht nodig is voor de leerloopbaan in reguliere scholen op de langere termijn omdat nieuwkomers vaak 
op een laag onderwijsniveau terechtkomen (zie knelpunten).  
 
Een intern beleidsdocument van een scholengroep van 23 reguliere basisscholen illustreert dat er scholen zijn die 
beleid hebben om nieuwkomers extra begeleiding te geven. Er worden in dit beleidsdocument richtlijnen voor 
scholen gegeven voor een aantal uren per week extra individuele en/of groepsgewijze begeleiding aan 
nieuwkomers. Daarnaast worden aanbevelingen gegeven over het aantal Nt2-geschoolde leerkrachten en de 
benodigde cursussen (zoals traumasensitief werken) die betrekking hebben op onderwijs aan nieuwkomers.  
4.2 Onderwijsbehoeften 
Er is in de bestaande literatuur nog weinig bekend over onderwijsbehoeften van de verschillende groepen 
nieuwkomers en knelpunten in de onderscheiden typen nieuwkomersonderwijs. Gebrekkige taalbeheersing is in 
elk geval een obstakel voor nieuwkomers, omdat basisvaardigheden niet voldoende zijn voor wat er in het onderwijs 
wordt gevraagd op het gebied van taalvaardigheid. Het bemoeilijkt ook het vermogen van docenten om in te 
schatten wat sterktes, zwaktes en behoeften zijn van leerlingen (Walker & Zuberi, 2020). Wat taal betreft is vooral 
het vergroten van de woordenschat van belang. Deze is bepalend voor een goede beheersing van het Nederlands 
en het verdere schoolsucces (Appel & Kuiken, 2006). Ook het goed beheersen van de moedertaal helpt bij het leren 
van een tweede taal. De beschikbaarheid van aanvullende instructie en lesmateriaal in de moedertaal en peers die 
in eigen taal helpen met vertalen zijn bevorderlijk voor leerresultaten (Loewen, 2003). Niet alle leraren zijn zich 
daarvan bewust. Le Pichon & Blauw (2017) benadrukken het belang van het betrekken van de thuistaal en –cultuur 
in de schooltaal en –cultuur in plaats van andere talen en culturen uit te sluiten. 
 
Nieuwkomers die op latere leeftijd in Nederland komen vormen in het bijzonder een kwetsbare groep waar extra 
aandacht voor nodig is. Zij lopen vaker vertraging op, wisselen vaker van school en stromen vaker uit naar het 
praktijkonderwijs (Inspectie van het Onderwijs, 2022). Dat het nadelige gevolgen heeft om op latere leeftijd als 
nieuwkomer in het Nederlandse onderwijs te starten, blijkt ook uit onderzoek van Gerritsen, Kattenberg & Kuijpers 
(2019). Vluchtelingen die op jongere leeftijd in Nederland komen, behalen significant vaker een hoger-
onderwijsdiploma. De kans op het behalen van een hbo- of wo-diploma daalt met ongeveer 3,6 procentpunt voor 
elk jaar dat een vluchteling later binnenkomt. Dit effect is min of meer constant: er zijn geen specifieke 
leeftijdsgroepen waarbinnen het geschatte effect voor een bepaalde binnenkomstleeftijd sterk afwijkt. Ook is geen 
bewijs gevonden voor het bestaan van een ‘kritische leeftijd’ waarna de onderwijsprestaties sterk verslechteren. De 
invloed van de binnenkomstleeftijd blijkt sterker te zijn voor meisjes dan voor jongens. Over de hele linie halen 
meisjes een hoger onderwijsniveau dan jongens en profiteren zij meer van één jaar eerder binnenkomen dan 
jongens. Er zijn in dit onderzoek geen aanwijzingen dat het effect van binnenkomstleeftijd verschilt per land van 
herkomst. 
 
De vraag is of nieuwkomers beter af zijn met langdurig nieuwkomersonderwijs in aparte taalklassen of dat zij beter 
direct naar reguliere scholen kunnen gaan met native speakers. Resultaten zijn niet eensluidend en gebaseerd op 
wat ouder onderzoek. Onderzoek naar prestaties van nieuwkomers op 1) scholen met aparte klassen voor 
nieuwkomers, 2) geïntegreerd onderwijs in reguliere klassen of 3) een combinatie daarvan, maakte niet duidelijk 
dat het een beter is dan het ander. Prestaties van nieuwkomers werden vooral bepaald door leeftijd en 
leervermogen (Emmelot, 1996). Onderzoek op scholen in Almere wees uit dat nieuwkomers die nog helemaal geen 
Nederlands spreken in eerste instantie meer gebaat zijn bij onderwijs in een nieuwkomersvoorziening. Ook bleek 
dat de reguliere scholen uit dit onderzoek niet de voorwaarden hadden om goed onderwijs te geven aan
