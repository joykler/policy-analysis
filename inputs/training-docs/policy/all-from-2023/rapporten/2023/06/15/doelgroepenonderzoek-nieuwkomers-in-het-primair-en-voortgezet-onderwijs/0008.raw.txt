NIEUWKOMERS IN HET PRIMAIR EN VOORTGEZET ONDERWIJS 1 
1 Inleiding 
Recente ontwikkelingen in Oekraïne en Afghanistan maken het vraagstuk rondom 
nieuwkomers in het onderwijs urgenter.  Het ministerie van Onderwijs, Cultuur en 
Wetenschap heeft daarom behoefte aan een compleet beeld van de groepen 
nieuwkomers binnen het po en vo. Dit onderzoek beoogt een scherper beeld te 
krijgen van de groepen nieuwkomers, hun onderwijsbehoeften en hoe het 
onderwijs momenteel het nieuwkomersonderwijs organiseert. 
1.1 Aanleiding 
Mede door de recente instroom van vluchtelingen uit oorlogslanden staat onderwijs voor nieuwkomers nadrukkelijk 
op de beleidsagenda. Scholen hebben de opgave om kinderen van nieuwkomers van een goede opleiding te 
voorzien. Onderwijs geldt als een van de belangrijkste voorwaarden voor een optimale ontwikkeling en een goede 
integratie in de samenleving en een langetermijnperspectief. Beheersing van het Nederlands speelt daarbij een 
cruciale rol. Nieuwkomersleerlingen van goed onderwijs voorzien is niet eenvoudig, alleen al omdat zij in allerlei 
opzichten verschillen, zoals in leeftijd, capaciteiten, land van herkomst en onderwijshistorie. Het vraagt van scholen 
en leraren, naast kennis over de verschillende doelgroepen, kennis en expertise op het gebied van Nederlands als 
tweede taal (Nt2).  
 
Recente ontwikkelingen in Oekraïne en Afghanistan maken het vraagstuk rondom nieuwkomersonderwijs nog 
urgenter. Naast vluchtelingen uit oorlogsgebieden komen veel nieuwkomers naar Nederland op grond van 
arbeidsmigratie. Het aantal nieuwkomers is in het Nederlandse onderwijs in de afgelopen jaren toegenomen. In het 
primair onderwijs (po) van bijna 40 duizend in 2015 tot bijna 69 duizend in 2021 (+73 procent; Staat van het 
Onderwijs, 2021). Ook in het voortgezet onderwijs (vo) is het aantal nieuwkomers toegenomen. De instroom van 
het aantal asielzoekers fluctueert. Zo was er in de periode vanaf 2012 een sterke toename met een piek in 2015. In 
2015 was bijna de helft van alle asielzoekers afkomstig uit Syrië en van de overige helft kwam een groot deel uit 
Eritrea. Na 2015 daalde de instroom. In de afgelopen jaren bestond 20 tot 30 procent van de asielzoekers uit 
alleenstaande minderjarige asielzoekers, voornamelijk afkomstig uit Eritrea, Afghanistan en Syrië (OECD, 2019). 
Nieuwkomersleerlingen die op grond van arbeidsmigratie naar Nederland zijn gekomen, komen voornamelijk uit 
Midden- en Oost-Europese landen (MOE-landen).  
 
Vanuit het onderwijsveld zijn er al enige tijd signalen dat scholen niet voor alle leerlingen die extra ondersteuning 
nodig hebben de benodigde extra middelen ontvangen. Binnen de bestaande regeling komen basisscholen met 
niet-Nederlandse kinderen die korter dan een jaar in Nederland wonen in aanmerking voor de extra middelen. Bij 
kinderen van asielzoekers geldt de grens van korter dan twee jaar, waarbij de periodes nu tijdelijk zijn verruimd in 
het kader van het Nationaal Programma Onderwijs. Kinderen met de Nederlandse nationaliteit vallen buiten de 
huidige regeling, alhoewel ook zij soms onvoldoende Nederlands spreken. Daarnaast zijn er soms problemen in 
het vaststellen hoe lang een leerling al in Nederland verblijft, waardoor onduidelijk is of scholen in aanmerking 
komen voor extra bekostiging. Verschillende onderzoeken wijzen uit dat nieuwkomers langere tijd extra 
ondersteuning nodig hebben dan nu het geval is.
