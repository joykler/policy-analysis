NIEUWKOMERS IN HET PRIMAIR EN VOORTGEZET ONDERWIJS 75 
Ze komen moeilijk in contact met Nederlanders. Ook in de lerarenopleiding zou meer aandacht moeten zijn voor 
de sociaal-emotionele ontwikkeling en welbevinden. In het basisonderwijs is dat er veel meer. 
 
Specifieke groepen 
Er zijn geen specifieke knelpunten ervaren bij leerlingen die potentieel traumatische ervaringen hebben 
meegemaakt of voor jongens of meisjes. Wel zijn er knelpunten in het onderwijs aan AMV’s. Er zijn hoge 
verwachtingen van ouders en verdere familie die ze niet altijd waar kunnen maken. Demotivatie, eenzaamheid, 
depressie en verzuim komen veel voor. In geval van gezinshereniging hebben nieuwkomers het eerst moeilijk om 
de tijd te overbruggen tot de ouders in Nederland zijn en als de ouders hier komen is het ook weer moeilijk vanwege 
nieuwe verhoudingen, waarbij de ouders weer alles willen bepalen en de verworven vrijheden die leerlingen 
hadden, weer weg zijn. Daarnaast verwachten ouders dat leerlingen hun ouders helpen met wegwijs maken in 
Nederland, allerlei formulieren en aanvragen invullen. Leerlingen hebben het daar moeilijk mee.  
 
Wat voorkomt bij AMV’s is dat ze rond hun 18e het onderwijs verlaten omdat ze niet meer leerplichtig zijn. 
Woonbegeleiders van woongroepen zijn er niet altijd en de begeleiding is niet altijd goed. Deze jongeren hebben 
structuur nodig en hulp bij financiën. Zonder die structuur gaat het vaak mis, ze maken schulden en verlaten de 
school voortijdig. Dit wordt als een groot probleem gezien. 
 
Als leerlingen ongedocumenteerd in Nederland verblijven en 18 jaar worden dan is er meestal niets meer mogelijk 
qua onderwijs of werk. Soms worden leerlingen zodra ze 18 jaar zijn van school gehaald en moeten ze plotseling 
een inburgeringstraject gaan doen. Dit terwijl de onderwijsloopbaan veel belangrijker is en de inburgering hen 
niets verder brengt. Ook is het moeilijk om een 18-jarige waarvan de verblijfsstatus onzeker is, toegelaten te krijgen 
op een mbo-opleiding. Voor deze groep is een groot probleem dat er eigenlijk geen goed onderwijs is. 
 
Bekostiging  
Voor de bekostiging is de aanvangsdatum waarop deze moet ingaan een discussiepunt. In de praktijk wordt de 
datum genomen dat een leerling in Nederland aankomt, maar dat is vaak eerder dan de datum dat de leerling 
feitelijk begint in de ISK. Hier kan soms veel tijd tussen zitten waardoor ISK’s korter aanvullende bekostiging krijgen 
dan nodig.    
 
Officieel horen nieuwkomers niet tot de opdracht van passend onderwijs en officieel mogen 
samenwerkingsverbanden passend onderwijs zich daarom niet bezighouden met nieuwkomers. 
Samenwerkingsverbanden doen soms veel voor nieuwkomers. Het zou in elk geval toegestaan moeten zijn voor 
samenwerkingsverbanden die dat willen, wordt opgemerkt. Een regio is een logische plek voor samenwerking. Het 
verschilt erg per samenwerkingsverband hoeveel financiële middelen een samenwerkingsverband heeft en hoe 
deze worden besteed. 
 
Samenwerking  
Ook na doorstroom is het belangrijk dat zo nodig extra begeleiding beschikbaar is. Dit is er niet altijd en zeker niet 
in het mbo. Docenten van reguliere scholen hebben te weinig Nt2-expertise en bewustzijn dat dit nodig is. Bij 
nieuwkomers is echt iets extra’s nodig met taal, wordt opgemerkt. Ook taalbeleid is nodig en een bestuur en 
schoolleiding die hierop aansturen. Is het een zelfstandige actie van een enkeling of is het beleid van de school? 
Dat verschil is belangrijk. Er zijn wel goede voorbeelden zoals bij het Johan de Witt in Den Haag waar 
geëxperimenteerd wordt met het Nt2/EDUP-examen als alternatief voor het Centraal Examen Nederlands. Dit 
omdat nieuwkomers vaak goed zijn in andere vakken maar belemmerd worden door Nederlands om op hun niveau 
door te kunnen leren.
