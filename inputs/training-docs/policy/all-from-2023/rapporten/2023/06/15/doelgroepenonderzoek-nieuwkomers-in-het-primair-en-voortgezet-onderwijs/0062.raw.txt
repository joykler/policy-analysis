NIEUWKOMERS IN HET PRIMAIR EN VOORTGEZET ONDERWIJS 55 
Wat is nodig voor verdere verbetering? 
 
Kaders vanuit de overheid 
Vanuit de overheid worden weinig visie en kaders meegegeven over welke rol samenwerkingsverbanden spelen 
en wat er wordt verwacht. Een van de deelnemers noemt een goed initiatief met taalscholen van het 
samenwerkingsverband dat gestart was in de regio. Zij zijn hiervoor op de vingers getikt en teruggefloten door de 
Inspectie van het Onderwijs. Er worden veel hulpvragen vanuit scholen gesteld aan het samenwerkingsverband. 
Waar ligt de verantwoordelijkheid? Bij wie kun je terecht als school? Samenwerkingsverbanden zijn bij gebrek aan 
kaders door de overheid deze zelf aan het stellen. Het zou helpen als de positie van samenwerkingsverbanden op 
allerlei aspecten wordt verhelderd zodat men weet wat de speelruimte is. 
 
Verbreding definitie naar ONT 
Nieuwkomers zijn niet alleen kinderen van vluchtelingen maar ook van expats, die hun kind vaak niet in een taalklas 
of ISK willen hebben. In een van de regio’s wordt gesproken van ‘ONT-leerlingen; leerlingen met 
ondersteuningsbehoeften op Nederlandse taal. Dit is een veel bredere invulling waarbij het ook gaat om leerlingen 
uit gezinnen met een migratieachtergrond of leerlingen in Drenthe of Friesland die taalproblemen hebben vanwege 
een beperkte woordenschat. Ook TOS-leerlingen (leerlingen met een taalontwikkelingsstoornis) behoren tot de 
doelgroep. “Als je de definitie verbreedt, dan kun je ook breder verantwoorden richting het 
samenwerkingsverband”.  
 
Financiering 
Verschillen in wat er mogelijk is aan voorzieningen voor nieuwkomers worden ook bepaald door medefinanciering 
door gemeenten. Kleine gemeenten hebben daar minder mogelijkheden toe. Ook speelt mee hoeveel 
nieuwkomers er zijn in de regio, hoe gemeenten zich verhouden tot nieuwkomers, en of zij ervan overtuigd zijn dat 
extra financiering nodig is. 
 
Visie op wat elk type kind nodig heeft 
Niet alleen financiering is bepalend voor de mogelijkheden, alhoewel dat vaak wordt gezegd, het is vooral bepalend 
dat schoolbesturen een visie hebben. Het begint ermee dat er goed is nagedacht over wat elk type kind nodig heeft 
in de eerste fase en daarna. “Als schoolbesturen de handen ineenslaan dan kunnen ze zich richting de gemeente 
meer hardmaken voor extra financiering”. Dit kan complex zijn in een regio omdat er soms veel ‘eenpitters’ zijn, 
enkele scholen waardoor er altijd uitzonderingen zijn. “Als je 19 eenlingen hebt in een regio dan is dat een 
uitdaging”. 
 
Eenduidigheid in regionale samenwerking 
Tot slot is gesproken over twee verschillende vormen van regionale samenwerking. Enerzijds zijn er de 
samenwerkingsverbanden passend onderwijs. Daarnaast zijn er LOWAN-regio’s. Zowel expertisecentra als 
schakelklassen kunnen zich aansluiten bij de regio’s van LOWAN en meedoen aan regionale overlegmomenten, die 
zeer nuttig worden gevonden. Daar vindt uitwisseling van expertise plaats en worden bepaalde thema’s die op dat 
moment belangrijk zijn besproken. Het zou mooi zijn als LOWAN zich via de samenwerkingsverbanden passend 
onderwijs zou organiseren. Dan is er meer eenduidigheid in regionale samenwerking en minder versnippering.
