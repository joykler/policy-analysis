NIEUWKOMERS IN HET PRIMAIR EN VOORTGEZET ONDERWIJS 29 
leerlingen per groep. Over het algemeen zitten kinderen tussen de 4-8 maanden op deze school, dat is wisselend. 
Gedurende het hele jaar is sprake van in- en uitstroom, waar het onderwijs voortdurend op moet worden aangepast.    
 
School D is een stedelijke voorziening voor alle nieuwkomersleerlingen die ingeschreven staan in de gemeente, 
waaronder de leerlingen van het AZC. De school heeft in totaal 28 groepen, waarvan met name veel (11) 
kleutergroepen. 
 
School A, B en C zijn een type I school, School D een type II school. 
5.1 Onderwijsaanbod 
Experts 
Organisatie en toegankelijkheid  
De experts waarmee gesproken is ervaren een goede toegankelijkheid tot het nieuwkomersonderwijs voor 
leerlingen met de basisschoolleeftijd. Het streven is dat alle nieuwkomers binnen 14 dagen naar school gaan en 
over het algemeen lukt dat, de noodopvang buiten beschouwing gelaten. Ouders nemen doorgaans het initiatief 
om contact op te nemen met een school, eventueel begeleid door een AZC of expatbureau. Ouders gaan vaak naar 
een willekeurige school en als het goed is worden ze dan doorverwezen naar een passende taalschool/taalklas. Een 
AZC is altijd verbonden aan een basisschool. In regio’s waar veel nieuwkomers zijn is de toegankelijkheid en 
plaatsing goed geregeld op de scholen. Er zijn ook regio’s waar basisscholen weinig te maken hebben met 
nieuwkomers. Scholen in die regio’s worden dan overvallen als zich een nieuwkomer meldt. Soms is er niets 
passends in de regio. Zo’n school belt soms naar LOWAN die dan helpt met het opstarten van het onderwijs aan de 
leerling. 
 
Intake en groepssamenstelling 
In nieuwkomersonderwijs wordt een intakegesprek gevoerd met ouders erbij om de onderwijshistorie door te 
nemen. In de beginfase die circa drie weken duurt, wordt het niveau bepaald door middel van observatie en toetsen. 
Vervolgens wordt een leerlijn uitgezet, dat gebeurt op verschillende manieren afhankelijk per school. Dat kan 
bijvoorbeeld door om de 10 à 13 weken toetsen af te nemen. Na ongeveer 30 weken beginnen gesprekken over 
doorstroom naar een reguliere school, waarna een leerling na ongeveer 40 weken uitstroomt.  
 
De samenstelling van groepen kan op leeftijd of niveau plaatsvinden. Vaak wordt gewerkt met stamgroepen waarbij 
leerlingen verschillende vakken bij verschillende leerkrachten volgen. Een ideale manier is er niet omdat er 
verschillende formules zijn die kunnen werken. De mogelijkheden voor samenstelling van de groep hangen ook af 
van het aantal nieuwkomers. Als er maar weinig nieuwkomers op een school zijn, dan is er weinig samen te stellen 
en zitten alle leeftijden en niveaus bij elkaar. Bij drie groepen kun je al onderscheid maken tussen een begingroep, 
een middengroep (vanaf 20 weken op school) en een eindgroep (rond 40 weken op school). Tegenwoordig is de 
trend om in te delen naar leeftijd, zodat beter aangesloten kan worden bij de belevingswereld van leerlingen. Dit 
vraagt meer van de leerkracht aan differentiatievaardigheden. De groepsgrootte is gemiddeld 15, sommigen 
werken met 12 leerlingen, anderen hebben 15 tot 18 leerlingen in een klas. Soms is er naast de leerkracht een 
onderwijsassistent.
