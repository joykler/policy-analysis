NIEUWKOMERS IN HET PRIMAIR EN VOORTGEZET ONDERWIJS 43 
De bekostiging moet per kwartaal en handmatig worden aangevraagd. Het aanvragen is bewerkelijk maar 
vereenvoudiging hiervan heeft ook weer nadelen. Als alles automatisch zou gaan, moeten gegevens goed in het 
systeem worden geregistreerd, wat niet altijd het geval is. Een voordeel van financiering per kwartaal aanvragen is 
wel dat het aansluit bij wat nodig is, omdat de ene leerling er langer over doet dan de ander. Ook wordt genoemd 
dat het prettig is dat de financieringsregeling nu tijdelijk is verruimd voor kinderen die twee, drie of vier jaar in 
Nederland zijn. Wel wordt genoemd dat dit niet als bijeffect moet hebben dat leerlingen langer in de taalklas blijven 
dan nodig is. Een tweede jaar als uitloopmogelijkheid kan goed zijn, maar het heeft de voorkeur dat een leerling na 
het eerste jaar met regionale ondersteuning en ambulant begeleiders die leerkrachten ondersteunen, wordt 
opgevangen op een reguliere school. 
Leerkrachten 
Nieuwkomersonderwijs verbonden aan AZC’s 
Organisatie  
Vanwege veelvuldige in- en uitstroom van leerlingen, per jaar, maar ook in bepaalde periodes, hebben de scholen 
te maken met grote wisselingen in het aantal groepen en het aantal leerlingen per groep en moeten ze voortdurend 
hun onderwijs daarop aanpassen. Ook hebben ze te maken met leerlingen die langere en kortere tijd op school 
verblijven, afhankelijk van de asielprocedures. Scholen moeten daar flexibel mee omgaan, maar hebben 
tegelijkertijd te maken met een lerarentekort.  
  
Het gebrek aan voldoende klaslokalen is ook een gevolg van de toestroom van leerlingen. Met de groei van School 
B is bijvoorbeeld ruimtetekort ontstaan op een locatie, waardoor één groep op een andere locatie is ondergebracht. 
School C werkt, ook door ruimtegebrek, noodgedwongen met wachtlijsten voor de allerjongste leerlingen. 
 
De leerlingen hebben vanwege de grote in- en uitstroom veel te maken met steeds wisselende samenstelling van 
groepen, het komen en gaan van klasgenootjes, het steeds weer afscheid moeten nemen. Het vraagt veel veerkracht 
van de leerlingen om daarmee om te gaan. Bovendien hebben ze te maken met veel (gedwongen) verhuizingen en 
verkeren in voortdurende onzekerheid over hun verblijf in Nederland. 
 
Als een van de grote knelpunten wordt een gebrek aan tijd genoemd: leerlingen hebben te weinig tijd om hun 
achterstand in te lopen en basisvaardigheden eigen te maken. Bovendien hebben alle leerlingen het een en ander 
meegemaakt. “We vragen eigenlijk het onmogelijke van kinderen”, aldus een van de respondenten. Niet alleen de 
leerlingen hebben meer tijd en ruimte nodig, dat geldt ook voor de begeleiding van de kinderen en de 
ondersteuning op reguliere scholen. Niet alleen op taalgebied, maar ook op sociaal-emotioneel gebied kunnen 
kinderen vastlopen op reguliere scholen.  
 
Onderwijsaanbod  
Zeker voor de oudere leerlingen in groep 5 tot en met 8 die voorheen geen onderwijs hebben gevolgd en al een 
hele inhaalslag in het nieuwkomersonderwijs hebben gemaakt, is het gat groot bij overgang naar reguliere scholen. 
Eén van de respondenten suggereert dat dat een verlenging van het nieuwkomersonderwijs (en dus later 
uitstromen) in combinatie met integratie in de reguliere school het voor deze leerlingen mogelijk zou maken om 
een verdere inhaalslag te maken. Een andere suggestie is om voor de oudere leerlingen een soort kopklas in te 
richten om hogere doorstroming naar het vo mogelijk te maken.
