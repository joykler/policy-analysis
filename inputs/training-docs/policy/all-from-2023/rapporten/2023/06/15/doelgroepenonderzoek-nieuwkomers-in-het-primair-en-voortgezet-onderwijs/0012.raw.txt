NIEUWKOMERS IN HET PRIMAIR EN VOORTGEZET ONDERWIJS 5 
Toelichting op de interviews en enquête 
De interviews op de deelnemende scholen (stappen 6,7 en 8) vonden overwegend online plaats en deels op locatie, 
vanwege de coronasituatie. De gesprekken vonden plaats in een periode waarin de meeste scholen het beleid 
hadden om geen bezoek te ontvangen en leraren veel werkdruk hadden. Vervolgens kwam de grote instroom van 
nieuwkomers uit Oekraïne, waardoor we op verschillende momenten te maken hebben gehad met afzeggingen 
van scholen om verder mee te doen aan het onderzoek. In de beginfase was er nog ruimte om nieuwe scholen 
daarvoor in de plaats te werven. Tegen het einde van de dataverzameling, waarbij gesprekken op korte termijn 
moesten plaatsvinden op de overbelaste AZC-scholen, was dit niet meer mogelijk.  
 
Door corona was het ook moeilijk om ouders te spreken. Er stonden diverse afspraken om naar een ouderavond te 
komen, die niet door konden gaan vanwege corona. Ook afgezien daarvan was het lastig om afspraken te plannen 
met ouders, omdat vo- en mbo-scholen beperkt contact hebben met hen. Ook gaven medewerkers van de scholen 
verbonden aan AZC’s en de ISK’s aan dat de meeste ouders de Nederlandse of Engelse taal onvoldoende 
beheersen. Van alle interviews zijn geluidsopnamen gemaakt, die in gespreksverslagen zijn uitgewerkt. 
  
Bijlage B geeft meer informatie over participanten in stap 6, 7 en 8 van het onderzoek. Hoewel het onderzoek 
betrekking heeft op nieuwkomers in zowel het po als vo, ligt het zwaartepunt bij nieuwkomers in het po. Zo zijn er 
meer po-scholen betrokken bij de interviews en is de enquête alleen uitgezet bij samenwerkingsverbanden passend 
onderwijs in het po. Concreet nemen we alle stappen in het onderzoek ook het vo mee, met uitzondering van stap 
5 en stap 8 en in mindere mate stap 7.   
1.4 Leeswijzer 
Hoofdstuk 2 geeft een overzicht van de groepen nieuwkomers in het po en vo. Welke groepen kunnen we 
onderscheiden en hoe groot zijn die groepen? Hoofdstuk 3 vervolgt met een algemene beschrijving van de 
specifieke nieuwkomersvoorzieningen die er zijn. Het rapport vervolgt met een overzicht van de belangrijkste 
inzichten uit de bestaande literatuur in hoofdstuk 4. Hoofdstuk 5 beschrijft de resultaten van de interviews met 
experts en scholen met betrekking tot nieuwkomers in het po. In hoofdstuk 6 staat vervolgens de regionale 
samenwerking bij nieuwkomersonderwijs in het po centraal. Hoofdstuk 7 is een verdieping op de situatie van 
nieuwkomers in het vo, op basis van de interviews met experts en scholen. In hoofdstuk 8 staat de doorstroom van 
nieuwkomers tussen verschillende typen onderwijs centraal, waarna de rapportage afsluit met een concluderend 
hoofdstuk.
