EVALUATIE CORONASTEUN CULTUURSECTOR 92 
Publiek is nog niet overal terug op oude niveau 
Door enkele geïnterviewden wordt aangegeven dat het publiek nog niet overal terug is op het niveau van voor de 
coronacrisis. Als voorbeelden worden schouwburgen, filmtheaters en bioscopen genoemd. In dit kader wordt 
uitgelegd dat de steunmaatregelen hebben geleid tot productie, terwijl het publiek is afgenomen en niet volledig 
teruggekeerd.  
 
Geïnterviewden vragen zich af wat de coronacrisis heeft betekend voor de waardering van 
de cultuursector 
Een aantal geïnterviewden van OCW en de sector geven aan dat ze zich afvragen wat de coronacrisis met de 
waardering voor cultuur heeft gedaan. Deze vraag ontstond bijvoorbeeld doordat winkelstraten wel open mochten, 
maar de culturele sector nog dicht moest blijven. Aan de andere kant wordt juist aangegeven dat de steun ook een 
symbolische betekenis had voor de sector en dat de hele beweging die tijdens de crisis is ontstaan ook aan delen 
van de bevolking heeft laten zien hoe belangrijk cultuur is. In lijn met deze constatering hoopt een geïnterviewde 
uit de sector dat het ministerie het belang van cultuur in de toekomst beter voor het voetlicht weet te brengen: 
“Zonder cultuur waren we deze crisis namelijk helemaal niet door gekomen, dat is volgens mij het echte issue. Want 
zonder de audiovisuele producenten, zonder de boeken, zonder de muziek, zonder die troost hadden we het 
gewoon niet eens gered”.
