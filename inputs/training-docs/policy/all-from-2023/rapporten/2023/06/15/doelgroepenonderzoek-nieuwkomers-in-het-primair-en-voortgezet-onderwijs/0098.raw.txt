NIEUWKOMERS IN HET PRIMAIR EN VOORTGEZET ONDERWIJS 91 
hebben buiten school. De meeste leerlingen hebben het gevoel dat ze bij iemand op school terecht kunnen als het 
niet goed met hen gaat zoals een mentor, een schoolpsycholoog, vertrouwenspersoon of een favoriete docent. Een 
aantal leerlingen benoemt dat wanneer ze problemen hebben, ze het zelf oplossen, dat is hoe ze geleerd hebben 
om moeilijkheden aan te pakken van huis uit. Leerlingen van twee ISK’s ervaren problemen met huisvesting, 
moeilijke post van de overheid of een ‘vol hoofd’. Leerlingen noemen dat ze zich niet kunnen concentreren als ze 
problemen hebben of veel aan hun hoofd hebben, en dat ze daardoor moeilijker leren. De leerlingen die we 
spraken zijn verdeeld over het gebruik van thuistalen op school. Ongeveer de helft van de leerlingen heeft het liefst 
dat alle leerlingen Nederlands spreken zodat ze zo veel mogelijk Nederlands spreken en horen. De andere helft 
vindt het prettig om elkaar te kunnen helpen in hun thuistaal. Sommige leerlingen mogen alleen Nederlands praten 
op school en bij andere leerlingen vinden docenten het wel goed als ze elkaar helpen in hun thuistaal.  
 
De ouders vertellen dat de ISK veel ruimte biedt aan leerlingen om in te brengen wat en hoe zij willen leren. Ouders 
en leerlingen ervaren dit als prettig. Ze mogen met ideeën komen voor bijvoorbeeld muziekles, extra taal- of 
rekenles of drama. Er is hiervoor een maatwerkuur (niet verplicht) wat leerlingen zelf mogen invullen met docenten 
of ouders. Ouders krijgen ook ruimte om activiteiten voor leerlingen te organiseren. Zo geven verschillende ouders 
rekenles in het Arabisch en Farsi. Ouders vinden het fijn dat leerlingen hun eigen niveau volgen, ze noemen dat 
leerlingen eigen verantwoordelijkheid krijgen hoe snel zij willen leren en er is voldoende materiaal voor leerlingen 
die op een hoger niveau willen werken. Ouders en hun kinderen zijn tevreden over de onderwijskwaliteit en de sfeer 
op school. Een aantal van de kinderen van de ouders in ons onderzoek is al doorgestroomd naar de vavo en een 
mavo-havoklas. Ouders noemen dat de meeste kinderen doorstromen naar het praktijkonderwijs of mbo. Ze weten 
dat er eenjarige schakeltrajecten zijn waarmee leerlingen kunnen schakelen naar het hbo of naar de universiteit. De 
ouders in ons onderzoek merken dat leerlingen pas als zij naar een reguliere vo-school of mbo gaan vinden dat zij 
in Nederland op school zitten. Leerlingen ervaren de ISK als heel fijn, maar niet vergelijkbaar met ‘de echte’ 
Nederlandse school.  
 
De ISK werkt nauw samen met ouders en de deelnemende ouders ervaren dat de school hun vragen en initiatieven 
serieus neemt. Zij zijn betrokken bij een ouderorganisatie die ouders van ISK-leerlingen ondersteunt bij 
betrokkenheid bij het onderwijs van hun kind. Ze waren onzeker omdat hun kinderen sneller Nederlands leerden 
dan zij en zij moeite hadden om informatie te krijgen over het Nederlandse onderwijs en minder dan hun kinderen 
begrepen hoe het gaat op school. De ouderorganisatie helpt ouders hierbij zodat zij hun behoeften leren 
verwoorden en samen zoeken naar een oplossing, zoals gebruik leren maken van Google Translate of een tolk 
regelen. Succeservaringen verhogen het zelfvertrouwen van ouders, zeggen de respondenten. Hoewel deze ISK 
ouders serieus neemt, zijn er verbeterpunten volgens ouders. Samenwerking met ouders zou nog meer bevorderd 
moeten worden waarbij ouders gezien moeten worden als partner. Het gaat erom dat ouders betrokken zijn bij hun 
kind, zegt een respondent, en niet om de relatie tussen de ouder en school. Als grootste knelpunt noemen de 
ouders dat de overstap naar een reguliere school groot is. In de ISK is er ruimte voor ideeën en creativiteit van 
leerlingen en docenten passen hun onderwijs aan op behoeften van leerlingen. Op reguliere scholen moeten 
leerlingen zich aanpassen aan de school. Een van de ouders vertelt dat het voor haar kinderen voelde alsof zij weer 
van voor af aan moesten beginnen op het vo.  
Leerlingen en ouders reguliere scholen 
De leerlingen die onderwijs volgen op reguliere scholen zijn tevreden over hun onderwijs. Zij volgen allemaal extra 
Nederlandse les en vinden dit over het algemeen nuttig. Een van de vo-leerlingen vindt het saai en de docent te 
streng, wanneer je niet snel of niet precies genoeg leest, zegt de leerling, dan moet je langer blijven nadat de andere 
leerlingen al naar huis zijn. Een andere leerling vindt de les fijn omdat de docent de leerling helpt beter Nederlands 
te leren. De reguliere Nederlandse les vinden de leerlingen leuker. Dit geldt ook voor de praktijkvakken zoals gym,
