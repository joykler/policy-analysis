Puur vanuit [regio] gezien levert de samenwerking nu al bijna een jaar de circa 60 verhalen per maand 
op, die we van lokale omroepen hoopten te krijgen via het NOS-project EN het RPO-project. De kwaliteit 
kan (altijd) beter, maar daar werken we continue aan. Vanuit de lokale omroepen (op één na) hoor ik 
blije geluiden over de content, feedback, tips, cursussen etc. etc. die zij bij ons (kunnen) krijgen. En hier 
geldt; ze willen méér dan we kunnen bieden, omdat ook bij [regionale omroep] de middelen niet 
onuitputtelijk zijn. 
Over de contentuitwisseling meer in hoofdstuk 4. 
De belangrijkste struikelblokken in het project zijn ten eerste een gebrek aan échte samenwerking. 
Projectleiders en journalisten balen ervan als de samenwerking niet echt van de grond is gekomen. 
Meestal omdat partijen elkaar niet écht hebben willen vinden of omdat de samenwerking niet 
gelijkwaardig is ingestoken. De voorwaarden voor samenwerking ontbreken: er is te weinig contact 
tussen omroepen en wederzijds wordt geen content aangeboden, laat staan uitgewisseld. Klachten 
hierover clusteren zich naar een tweetal regio’s waar partijen geen echt plan hebben weten te maken 
voor structurele samenwerking. Daartegenover staan natuurlijk regio’s waar de samenwerking wél 
echt succesvol is. 
Een tweede struikelblok betreft de aansturing (zie ook 3.2.6). Vooral regionale projectleiders zijn 
ontevreden over het feit dat zij niet écht invloed kunnen uitoefenen op de journalisten. De 
journalisten zijn in dienst van de NOS en werken primair voor lokale omroepen, maar worden in de 
praktijk juist intensief begeleid en aangestuurd door de regionale omroepen. De regionale omroep 
kan echter niets eisen, omdat de journalisten bij de NOS in dienst zijn en niet bij de regionale omroep. 
In een vervolgfase van het project is het aan te raden om een andere constructie te overwegen of 
hardere afspraken te maken. 
3.2 Vijf vormen van samenwerking (lokaal – regionaal) 
In dit project zijn vijf vormen van samenwerking dominant gebleken. Het belangrijkste is de basis: 
dagelijks contact (samenwerkingsvorm 1). Een stap verder gaat inhoudelijk samenwerken tussen een 
lokale en regionale journalist (samenwerkingsvorm 2) of een team van lokale journalisten met 
coördinatie door een regionale omroep (samenwerkingsvorm 3). Tot slot werken lokale en regionale 
omroepen samen door personeel uit te wisselen, hetzij in de vorm van een regionale journalist op een 
lokale redactie (samenwerkingsvorm 4) of door het (tijdelijk) plaatsen van lokale journalisten op een 
regionale redactie (samenwerkingsvorm 5). 
3.2.1 De basis: dagelijks overleg (samenwerkingsvorm 1) 
Dagelijks overleg gaat over waar omroepen die dag mee bezig zijn. Lokale en regionale journalisten 
en / of redacteuren stemmen met elkaar af wat die dag gemaakt wordt en wat ze van elkaar kunnen 
gebruiken. 
Dagelijks overleg is sterk toegenomen. Gemiddeld hebben journalisten 3,2 dagen per week contact 
met een contactpersoon van de regionale omroep. Meer dan de helft van de journalisten heeft (zo 
goed als) dagelijks contact (zie Tabel 2). Bij de nulmeting bleek dat partijen elkaar lang niet altijd goed 
kenden. Vooral de (toen) kleinere lokale omroepen hadden weinig tot geen contact met de regionale 
omroep. Dankzij actieve sturing in regiomeetings is het contact tussen lokaal en regionaal bij veel 
omroepen tot stand gekomen. 
Tabel 2. Vormgeving dagelijks overleg. 
Frequentie (dagelijks, wekelijks, ad hoc) Voorkomen 
(percentage) 
Dagelijks 53,7% 
11
