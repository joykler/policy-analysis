NIEUWKOMERS IN HET PRIMAIR EN VOORTGEZET ONDERWIJS 3 
over de aanvullende begeleiding aan nieuwkomers en de gewenste Nt2-scholing van leerkrachten en 
onderwijsassistenten. 
Stap 2: Interviews experts nieuwkomersonderwijs po en vo 
Om inzicht te krijgen in de (potentiële) doelgroepen voor nieuwkomersonderwijs, de verschillende 
verschijningsvormen van het onderwijsaanbod, de toeleiding naar de diverse nieuwkomersvoorzieningen, de 
onderwijsbehoeften van de verschillende groepen nieuwkomers en de doorstroom een reguliere school, en de 
voorkomende knelpunten bij het onderwijs aan nieuwkomers, zijn experts op het terrein van nieuwkomersonderwijs 
van diverse organisaties geraadpleegd. De groep geraadpleegde experts bestond uit samenwerkingspartners uit 
eerder onderzoek naar nieuwkomers, aangevuld met landelijke organisaties op het gebied van onderwijs en 
vluchtelingen. 
De interviews vonden online plaats aan de hand van een gestructureerde interviewleidraad, die ook — steeds in 
aangepaste vorm — is gebruikt voor de interviews met de verschillende onderwijsinstellingen (stap 6, 7 en 8). De 
leidraad bestond uit vragen over de doelgroep, het onderwijsaanbod, de onderwijsbehoeften van de doelgroep, 
knelpunten in het onderwijs aan nieuwkomers, de samenwerking tussen nieuwkomersscholen en reguliere scholen 
en de samenwerking in de regio. 
 
Er vonden elf interviews plaats met experts van de volgende organisaties: LOWAN, PO-Raad, VO-Raad, Inspectie 
van het Onderwijs, Nidos, Pharos, ITTA en Peer to Peer. De experts van LOWAN hebben desgevraagd suggesties 
gegeven over de te selecteren scholen en opvangvoorzieningen, ten behoeve van de werving van 
onderwijsinstellingen voor de stappen 6, 7 en 8. Daarnaast heeft het ministerie van OCW een oproep in de 
nieuwsbrief geplaatst en hebben we via het netwerk van de onderzoekers en via LinkedIn scholen geworven. Bij het 
benaderen van scholen verbonden aan AZC’s heeft het COA een bemiddelende rol gespeeld. 
Stap 3: Kwantitatieve analyse doelgroepen op basis van CBS Microdata 
Op basis van CBS Microdata zijn verschillende groepen nieuwkomers geïdentificeerd en zijn hun omvang en 
kenmerken in beeld gebracht.  
 
CBS Microdata bevat een rijke verzameling aan databestanden die op persoonsniveau aan elkaar te koppelen zijn 
en onder voorwaarden aan onderzoekers beschikbaar worden gesteld. De bronnen van de databestanden zijn 
diverse (landelijke) instanties, zoals de Belastingdienst, DUO of gemeenten. Door verschillende brondata met elkaar 
te combineren hebben we een nieuw databestand gecreëerd, waarmee we een integraal kwantitatief beeld van 
nieuwkomersleerlingen in Nederland hebben kunnen maken. De brondata die we hebben gecombineerd, komen 
hoofdzakelijk van DUO (onderwijsregistraties), IND (migratiemotief en migratiegeschiedenis) en gemeenten 
(Basisregistratie Personen). Nieuwkomers die niet in registraties voorkomen, zijn met deze benadering helaas buiten 
beeld gebleven. We presenteren in deze stap een overzicht met als peilmoment 1 oktober 2020.  
Stap 4: Kwantitatieve analyse doorstroom op basis van CBS Microdata 
Waar we in stap 3 een ‘foto’ presenteren van de nieuwkomersgroepen in het Nederlandse onderwijs op een bepaald 
peilmoment, zijn we in deze stap nagegaan in hoeverre er doorstroom plaatsvindt van specifieke 
nieuwkomersvoorzieningen naar een reguliere school, en op welke termijn die overstap plaatsvindt. Hiervoor 
hebben we de onderwijsloopbaan van verschillende cohorten nieuwkomers bekeken, op basis van dezelfde 
bronbestanden als genoemd onder stap 3.
