NIEUWKOMERS IN HET PRIMAIR EN VOORTGEZET ONDERWIJS 33 
Op alle scholen mogen leerlingen in de les hun eigen taal spreken, overleggen en elkaar dingen uitleggen, maar 
dat kan niet altijd. Op School D worden leerlingen gekoppeld aan een andere leerling met dezelfde taal. Op School 
B worden leerlingen met dezelfde moedertaal tijdens het werken in groepjes bij elkaar gezet als peer-support. Maar 
dat kan niet bij alle lessen, bijvoorbeeld niet bij mondeling Nederlands. Het moet duidelijk worden aangegeven 
wanneer dat wel of niet mag, wanneer het functioneel is om niet de thuistaal te gebruiken en wanneer leerlingen 
zich juist op het Nederlands moeten richten. Soms is het lastig als een kind de enige is die een taal spreekt of juist 
als veel kinderen dezelfde taal spreken, waardoor een andere leerling zich buitengesloten kan voelen. 
 
Doorstroom, overdracht en nazorg 
Scholen streven ernaar dat leerlingen binnen 40 weken of een jaar uitstromen naar een reguliere school en bij 
voorkeur naar een vervolgschool die een nieuwkomersklas heeft. Volgens de scholen is dat ook een goed moment 
en hebben ze dan ook goed zicht of een kind nog extra tijd of extra zorg nodig heeft. Het moment van uitstroom 
vindt bij voorkeur plaats op vaste momenten na een vakantie. Idealiter zouden leerlingen twee of vier weken voor 
ze verhuizen weten waar ze naartoe gaan en wanneer ze starten. Zodra leerlingen na ongeveer een jaar de eindfase 
naderen, worden de ouders uitgenodigd om een vervolgschool te zoeken voor hun kind en geeft de school 
informatie. Op een tweetal scholen is sprake van een warme overdracht met de ib’er, soms iemand van het zorgteam 
en de leerkracht van de reguliere school, waarbij wordt bepaald in welke groep de leerling komt en welke 
mogelijkheden de school biedt. Er is bijvoorbeeld een wenperiode van tien weken, waarin het kind elke woensdag 
naar de reguliere school gaat. Ook de leerkracht kan dan wennen. Over het algemeen worden leerlingen een jaar 
lager geplaatst, ook als zij volgens inschatting van de aanleverende school met wat extra ondersteuning met hun 
eigen leerjaar mee zouden kunnen (zie bij knelpunten). De samenwerking met de reguliere scholen is heel 
wisselend en afhankelijk van de school. Soms zijn gemeentelijke afspraken gemaakt over plaatsing. Alle 
respondenten noemen dat een flexibelere houding van de reguliere scholen heel erg goed zou zijn. 
 
De scholen noemen dat het vanwege de omvang van de uitstroom moeilijk is om alle leerlingen te volgen. Na 
uitstroom is er niet altijd nazorg door de scholen zelf en soms weten de scholen niet waar de kinderen heen zijn 
gegaan. Als zij dat wel weten of als de ontvangende school wel contact opneemt, dan is daar meer zicht op en 
worden alle gegevens verstrekt, zo nodig toegelicht en wordt op verzoek nog wel eens langsgegaan op de reguliere 
school. De nazorg is bij School B meer gericht op het begeleiden van de leerkrachten van de uitgestroomde 
leerlingen. De ene reguliere school heeft meer ervaren leerkrachten met Nt2-leerlingen dan de andere. Voor 
sommige leerlingen is meer begeleiding wel wenselijk.  
 
Op School C is de nazorg binnen de stichting geregeld in de vorm van een nieuwkomersconsulent die de kinderen 
begeleidt op de nieuwe scholen. Het komt wel voor dat de ib’er contact blijft houden, maar niet op de lange termijn. 
Als een school adviseert voor aanvullend onderwijs, is niet bekend of dat altijd wordt opgevolgd door de reguliere 
school. Deze school beveelt sterk aan dat ook andere stichtingen een onderwijsconsulent hebben die als liaison 
fungeert, de kinderen volgt en gevraagd en ongevraagd advies geeft. Volgens School D is de nazorg of aanvullende 
begeleiding op de reguliere school afhankelijk van de reguliere school. Binnen die gemeente is een Nt2-expert 
binnen het reguliere team die de leerkrachten kan begeleiden en kinderen kan ondersteunen. Ongeveer de helft 
van de reguliere scholen maakt hier gebruik van en heeft een ‘Nt2-maatje’. 
Nieuwkomersonderwijs niet verbonden aan AZC’s 
Organisatie en toegankelijkheid  
De drie nieuwkomersscholen in dit onderzoek bieden onderwijs aan kinderen van 4 tot en met 12 jaar. De richtlijn 
bij toelating is dat de kinderen korter dan een jaar in Nederland verblijven, maar daar wordt soms van afgeweken. 
Bijvoorbeeld als een kind wel al langer in Nederland is maar door corona geen onderwijs gevolgd heeft of als een
