EVALUATIE CORONASTEUN CULTUURSECTOR xii 
Zorg voor een helder verhaal waarom de culturele sector anders is  dan ander sectoren en 
wat dat betekent tijdens crises 
De culturele sector is anders dan andere sectoren. Elementen hierin zijn het publieke karakter en grote 
heterogeniteit van het goed waarin de sector voorziet (cultuur), het hoge aantal zzp’ers, de diversiteit van 
bedrijfsmodellen van makers, de grote rol van subsidies en de diversiteit aan partijen die verantwoordelijk zijn voor 
het verdelen van die subsidies. Tijdens de coronacrisis is gebleken dat deze karakteristieken van invloed zijn op de 
hoeveelheid en type steun en de wijze waarop de steun het beste verspreid kan worden. De beleidstheorie van 
steunverlening aan de culturele sector zou beter uitgewerkt kunnen worden, met het oog op verschillende typen 
crises. 
Houd rekening met een langere nasleep voor de sector 
De effecten van corona duren langer dan gedacht. Dit horen we terug in de gesprekken die we binnen de sector 
hebben gevoerd. De culturele sector is een ecosysteem gebleken waarin de verschillende onderdelen nauw met 
elkaar samenhangen. Makers moeten podia hebben en podia publiek. De niet-gesubsidieerde instellingen zijn een 
voedingsbodem voor gesubsidieerde instellingen en andersom. Ondersteunend personeel kan relatief makkelijk 
buiten de culturele sector aan de slag, maar is onontbeerlijk om cultuur toegankelijk te houden voor publiek. 
Onderzoek wat opties zijn om de financieel kwetsbare groep cultuurmakers weerbaarder 
te maken 
Tijdens de coronacrisis is temeer duidelijk geworden dat de groep zzp’ers in de cultuursector financieel kwetsbaar 
is. Hoewel zzp’ers in andere sectoren als onderwijs of kinderopvang ook hard geraakt zijn, onderscheidt de 
cultuursector zich in het grote aantal zzp’ers, de sterke afhankelijkheid van overheidssubsidies en de minder goede 
arbeidsmarktperspectieven en arbeidsvoorwaarden voor sommige groepen zzp’ers in de cultuursector. Ook 
kenmerkt de sector zich door veel mensen die in hun beroep hun passie of roeping zien en daardoor altijd de 
grenzen zullen opzoeken om binnen de sector een bestaan op te bouwen. Er kunnen bijvoorbeeld programma’s 
worden ontwikkeld om financiering en ondernemerschap in de sector te bevorderen.   
Nu beter nadenken over dataverzameling helpt om na een volgende crisis de besteding 
van gelden beter te kunnen verantwoorden en sneller zicht te krijgen op de effecten van 
steun.  
We hebben gemerkt dat in de heterogene cultuursector veel data wordt verzameld, maar dat deze is 
gefragmenteerd en dat een uniforme standaard ontbreekt. Dit heeft ook de dataverzameling in dit onderzoek 
bemoeilijkt. Tijdens de crisis was de datagedreven analyse van de Boekmanstichting bijzonder waardevol om een 
helder beeld te krijgen van feitelijke ontwikkelingen in de markt, los van casuïstiek en emoties. Gedetailleerde data 
over toekenningen van steun (denk aan bereikte makers of nieuwe instellingen) zijn niet altijd beschikbaar. Dit 
bemoeilijkt een goede effectmeting achteraf, maar ook om tijdens crisissituaties onderbouwd zicht te krijgen op 
wat nodig is. Een goede ordening van data kan ook ondersteunend zijn aan goed cultuurbeleid buiten crisistijd.
