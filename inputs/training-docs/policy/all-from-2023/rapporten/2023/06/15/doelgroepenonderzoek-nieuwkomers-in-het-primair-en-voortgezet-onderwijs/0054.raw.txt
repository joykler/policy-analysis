NIEUWKOMERS IN HET PRIMAIR EN VOORTGEZET ONDERWIJS 47 
5.4 Conclusies 
Het onderwijsaanbod op nieuwkomersscholen in het po wordt gekenmerkt door Nederlands taalonderwijs met 
daarnaast aandacht voor sociaal-emotionele ontwikkeling van kinderen en (Nederlands) burgerschap. Tijdens een 
intakegesprek worden de onderwijshistorie en de thuissituatie in kaart gebracht en het onderwijsniveau ingeschat. 
Er wordt gewerkt met kleine groepen van zo’n 15 leerlingen. In nieuwkomersscholen is ruimte voor de thuistalen 
van de leerlingen, op reguliere scholen is dit minder het geval. Leerlingen stromen meestal na een jaar door naar 
een reguliere school. De manier en intensiteit van overdracht naar een reguliere school verschillen per school. Op 
reguliere scholen krijgen nieuwkomers soms begeleiding, individueel of groepsgewijs. Er zijn geen verschillen 
tussen groepen nieuwkomers in de onderwijsbehoeften die zij hebben. Het belangrijkste onderscheid binnen de 
groep nieuwkomers is de leeftijd waarop een nieuwkomer start in het onderwijs en de onderwijshistorie. De 
behoeften van nieuwkomers zijn Nederlandse taalonderwijs, kansen krijgen, een veilige omgeving, gezien worden 
door een leerkracht en op basis daarvan onderwijs krijgen op maat.  
 
Knelpunten zijn te vroege doorstroom naar een reguliere school, bijvoorbeeld omdat nieuwkomersscholen te 
weinig financiën hebben om leerlingen langer onderwijs te bieden. Een ander knelpunt is dat hun capaciteiten te 
laag worden ingeschat of dat de onderwijsvoorzieningen/-aanpassingen en de begeleiding op reguliere scholen 
onvoldoende zijn. Het onderwijsaanbod in nieuwkomersonderwijs is verbeterd, maar er is gebrek aan passende 
methoden en materialen. Voor scholen is het lastig om contact te onderhouden met ouders, vooral vanwege de 
taalbarrière. Dit geldt in het bijzonder voor het speciaal onderwijs waar educatief partnerschap belangrijker is dan 
op reguliere scholen. In het speciaal onderwijs zijn geen specifieke materialen voor nieuwkomersleerlingen en 
lange wachttijden voor therapieën zoals traumaverwerking. Therapie wordt alleen in het Nederlands aangeboden 
waardoor veel leerlingen (die bijvoorbeeld moeilijk leren) ervoor niet in aanmerking komen terwijl zij het wel nodig 
hebben. Tot slot is voor bepaalde groepen nieuwkomers, bijvoorbeeld met een Nederlands paspoort, formeel geen 
recht op bekostiging voor nieuwkomersonderwijs.
