NIEUWKOMERS IN HET PRIMAIR EN VOORTGEZET ONDERWIJS 37 
Onderwijsdoelen en –aanbod  
De school heeft geen apart aanbod voor nieuwkomersleerlingen, behalve een half uur per week groepslogopedie, 
in kleine groepjes van drie tot vier leerlingen, gericht op Nederlandse taalvaardigheid.  
 
Bijna alle leerlingen, niet alleen nieuwkomersleerlingen, krijgen individuele logopedie op deze school. Voor de 
meeste nieuwkomersleerlingen is de logopedie in groepjes georganiseerd. De logopedist werkt met groepjes 
kinderen zodat ze kunnen werken aan hun Nederlandse taalvaardigheid in gesprek met elkaar. De school vindt het 
belangrijk dat leerlingen in elk geval leren om in het Nederlands te communiceren over hun grenzen en wensen en 
het kunnen en durven vragen van hulp. Dat leert deze doelgroep, volgens de medewerkers, het best in een groepje 
zodat ze kunnen oefenen met elkaar. Daarnaast wordt in de logopedie met name geoefend met uitspraak en 
woordenschat. Er wordt gebruikgemaakt van standaardmethoden die de school zelf heeft ontwikkeld voor de ZML-
doelgroep. De professionals denken dat de nieuwkomersleerlingen baat hebben bij een methode en leerlijn die 
speciaal voor hen zijn ontwikkeld en aansluiten op hun behoeften. Deze methode en leerlijn zijn er nu niet (zie 
knelpunten). Ook voor de bredere doelgroep van ZML zijn weinig methoden en leerlijnen beschikbaar. Het 
docententeam gebruikt met name zelf ontwikkeld materiaal.  
5.2 Onderwijsbehoeften 
Experts 
Onderwijsbehoeften algemeen  
Allereerst wordt kwalitatief goed onderwijs heel belangrijk gevonden, aldus de experts. Ouders hebben er veel 
voor over dat hun kind goed onderwijs krijgt en ook leerlingen zijn gemotiveerd. In nieuwkomersonderwijs is vooral 
het eerste jaar van cruciaal belang. “Het gaat er vooral om dat het onderwijs in het eerste jaar goed wordt aangepakt. 
De rest is slagroom op de koffie”.  
 
Nederlandse taalverwerving 
Bij het leren van Nederlands hebben leerlingen vooral behoefte aan het leren van klanken, het vergroten van de 
woordenschat en het leren hoe zinnen te formuleren en uit te spreken. 
 
Andere vakken 
Naast goed taal- en rekenonderwijs hebben leerlingen behoefte aan kennis en begrip van de Nederlandse cultuur 
en samenleving, de omgangsvormen en hoe dingen werken. Zowel leerlingen als ouders moeten wennen aan de 
nieuwe cultuur. In het Nederlandse onderwijs wordt geen verschil gemaakt tussen jongens en meisjes. Er zijn 
discussiepunten met ouders, zoals over een gezamenlijke gymnastiekles. En in sommige culturen krijgt een 
vrouwelijke leerkracht weinig respect of wordt het raar gevonden als een directeur zelf koffie haalt. De gelijkheid 
tussen man en vrouw dragen scholen uit omdat dit er in veel andere culturen niet is. De school heeft wat dit betreft 
ook een belangrijke rol richting de gezinnen, waar vaak aan voorbij wordt gegaan. 
 
Sociaal-emotioneel 
Daarnaast hebben leerlingen behoefte aan veiligheid en structuur, wat nieuwkomers vaak gemist hebben, zeker als 
ze op de vlucht zijn geweest. Bij een veilig leerklimaat hoort ook dat rekening wordt gehouden met spreekangst en 
dat leerlingen als ze kort in Nederland zijn, ruimte krijgen voor ‘een stille periode’ waarin ze niet direct hoeven te 
praten. Het maakt niet altijd uit of een leerling uit een oorlogsland komt. Elke nieuwkomer, ook het kind van een 
expat, is weg uit de vertrouwde omgeving en in principe kan elk kind getraumatiseerd zijn. Leerkrachten hebben
