EVALUATIE CORONASTEUN CULTUURSECTOR viii 
regionale verschillen in ontvangen steun, maar die zijn grotendeels terug te leiden tot verschillen in de omvang van 
de culturele sector tussen regio’s. Uit gesprekken met gemeenten en uit analyse van bestaande bronnen blijkt dat 
grote gemeenten wel beter in staat zijn geweest om maatregelen in te richten en uit te voeren dan kleinere 
gemeenten. 
Het doel om het aanbod van cultuur in stand en toegankelijk houden is deels behaald 
Het toegankelijk houden van cultuur ten tijde van de pandemie is wisselend succesvol geweest. Het is 
vanzelfsprekend een onmogelijke opdracht om het aanbod ten tijde van de crisis in stand te houden gelet op de 
grote impact die de lockdown en andere contactbeperkende maatregelen hebben gehad op het grootste deel van 
de culturele sector. Er is wel een prikkel geweest om aanbod te digitaliseren en we hebben ook voorbeelden gezien 
van instellingen die vindingrijk zijn geweest in het online toegankelijk maken van kunst. Hoewel daar goede 
voorbeelden van zijn, was er tijdens coronacrisis geen sprake van grootschalige digitaal cultuuraanbod of digitale 
cultuurparticipatie. De financiële ondersteuning die specifiek gericht was op digitalisering lijkt voornamelijk via 
decentrale overheden en/of de fondsen plaats te hebben gevonden. Een ander gedefinieerd subdoel van de 
coronasteun was hieraan gerelateerd: innovatie en transitie van werkwijzen en verdienvermogen. Dit effect is niet 
behaald: de coronacrisis heeft niet tot reële veranderingen in het bestel of tot structureel nieuwe verdienmodellen 
et cetera geleid. 
 
Hoewel dit niet onder het bereik van dit onderzoek valt, merken we in dit kader op dat er binnen de sector onvrede 
bestaat over bepaalde contactbeperkende maatregelen, met name later in de crisis. Op enig moment mochten 
musea nog niet open, terwijl er in sommige andere sectoren (winkels, voetbalstadions) al wel versoepelingen waren. 
Binnen de sector bestaat het beeld dat daardoor extra schade (zowel financieel als qua aanbod) is geleden terwijl 
dit niet nodig zou zijn geweest.   
 
Door het behoud van de culturele instellingen kwam na de coronacrisis het culturele aanbod weer op gang. Volgens 
gesprekspartners is de productie van cultuur direct na de lockdowns (tijdelijk) toegenomen doordat sommige 
cultuuruitingen zijn uitgesteld en nu alsnog plaatsvinden. Door deze voorraad van producties en voorstellingen is 
er echter wel minder ruimte voor nieuwe makers. 
Het doel dat makers hun inkomen (deels) konden behouden en vak  konden blijven 
beoefenen is beperkt behaald  
Trickle-down heeft maar beperkt gewerkt. Het was vooral een beleidstheoretische aanname, die in de praktijk niet 
altijd heeft uitgepakt zoals bedoeld of verwacht. Er zijn van tevoren geen criteria vastgesteld aan de hand waarvan 
geconstateerd zou kunnen worden dat trickle-down een succes is, bijvoorbeeld aan de hand van criteria als: welk 
deel van de steun doorgegeven had moeten worden aan makers, welk deel van de makers dan had moeten worden 
bereikt, maar ook wie wel en niet tot makers gerekend moeten worden. De problematiek om zzp’ers te bereiken 
speelde ook in andere sectoren en de generieke maatregel TOZO was in veel gevallen te beperkt om weggevallen 
inkomen te compenseren. 
 
De mate waarin door instellingen ontvangen steun is gebruikt om makers opdrachten te geven of in te huren, is 
moeilijk na te gaan door gebrek aan harde data. Er is geen direct zicht op de makers die van trickle-down zouden 
moeten profiteren. Ook is er geen data die zicht geeft op inhuur van of opdrachten aan makers door instellingen. 
Ook is er geen zicht op het aantal zzp’ers dat door instellingen werd ingehuurd. Wel laat onze data-analyse op basis 
van geaggregeerde statistieken zien dat het aantal zzp’ers en hun inkomen in veel deelsectoren daalde gedurende 
de crisis, en dat er grote verschillen zijn tussen deelsectoren.
