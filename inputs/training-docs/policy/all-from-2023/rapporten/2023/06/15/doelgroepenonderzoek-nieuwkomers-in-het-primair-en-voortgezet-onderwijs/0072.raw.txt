NIEUWKOMERS IN HET PRIMAIR EN VOORTGEZET ONDERWIJS 65 
doorlopen wordt. Zo moet op een ISK eerst een bepaald niveau van Nederlands behaald worden voordat leerlingen 
Engels gaan leren.  
 
Op drie van de ISK’s in ons onderzoek hebben professionals eigen leerlijnen ontwikkeld die, benoemen ze, 
vergelijkbaar zijn met die van LOWAN. Op een van de ISK’s is een verschil met de leerlijn van LOWAN dat de ISK in 
maanden telt in plaats van in jaren. Op de ISK’s worden bestaande methoden gecombineerd met zelf ontwikkeld 
materiaal. Het is per docent afhankelijk welke methoden gebruikt worden en hoe intensief deze worden gebruikt. 
Waar mogelijk wordt lesstof thematisch aangeboden, geïntegreerd in verschillende vakken. Bijvoorbeeld wanneer 
het over persoonsgegevens gaat bij Nederlands, worden bij de ICT-les visitekaartjes ontworpen.  
 
De ISK’s in dit onderzoek benadrukken het belang van de voorbereiding op onderwijs op een reguliere school voor 
ISK-leerlingen. Op een ISK wordt daarvoor extra ingezet op loopbaanontwikkeling om de overstap naar een 
reguliere school te versoepelen. Samen met LOWAN is materiaal ontwikkeld dat leerlingen op de ISK helpt om 
beter inzicht te krijgen in hun schoolloopbaan en carrièremogelijkheden. Op een ander ISK zijn de leerroutes 
onlangs aangepast omdat bleek dat mbo-scholen leerlingen te vaak op een ander niveau indeelden of extra kennis 
en vaardigheden bij de intake vroegen, door bijvoorbeeld een bepaalde toets af te nemen. Een ander ISK maakt 
voor de soepele overstap naar het mbo gebruik van een portfolio dat leerlingen opbouwen. Leerlingen werken toe 
naar een assessment. Daarin bewijzen ze hun niveau van lezen, spreken, luisteren en schrijven in het Nederlands. 
Ook laten ze zien dat ze voldoen aan sociale en communicatieve vaardigheden die belangrijk zijn in het mbo, hbo 
of wo. Door middel van het portfolio worden leerlingen formatief getoetst, waardoor de ISK beter in staat is hun 
ontwikkeling in kaart te brengen. Dat wordt onder andere ingezet voor de doorstroom van leerlingen naar het vavo. 
Ongeveer 30 procent van het portfolio gaat expliciet over de Nederlandse taalvaardigheid.  
 
Op alle ISK’s in dit onderzoek wordt benadrukt dat leerlingen eigenaar zijn van hun eigen leerproces. Leerlingen 
kunnen onderwerpen aandragen die zij leuk vinden en inbrengen wat zij willen leren. Eén van de ISK’s heeft 
maatwerkuren waarin leerlingen werken aan hetgeen dat zij uitdagend vinden en extra mee willen oefenen of een 
talent willen ontwikkelen, zoals muziekles. Dit gebeurt in samenwerking met ouders die maatwerklessen helpen 
faciliteren. Sommige maatwerklessen zijn door ouders of leerlingen zelf geïnitieerd. Op enkele ISK’s worden 
periodiek ontwikkelgesprekken gevoerd met leerlingen. In deze gesprekken wordt ingegaan op leren reflecteren 
en het ontwikkelen van executieve vaardigheden. Voor de sociaal-emotionele ontwikkeling van leerlingen zet een 
van de ISK’s extra in op sportlessen om samenwerken te stimuleren en ‘krachtles’ om te leren praten over wat je 
dwars zit.  
 
Een van de ISK’s heeft een vmbo-groep en daarmee volgen zij voornamelijk reguliere onderwijsmethoden. Vanaf 
het moment dat leerlingen Nederlands op het niveau A2 beheersen volgen leerlingen het reguliere programma 
Nederlands, biologie, Mens en Maatschappij, wiskunde en Engels. Leerlingen die basis- en kaderroutes volgen, 
krijgen praktijkvakken, ckv en maatschappijleer. De ISK zit in het proces van accreditatie zodat zij de leerlingen alle 
vakken tot en met het eindexamen zelf kunnen aanbieden. Op dit moment volgen de leerlingen een deel van de 
vakken op de vo-school waarvan de ISK onderdeel is. 
 
Thuistalen  
Het verschilt per docent hoe er op de ISK’s wordt omgegaan met thuistalen. Er lijkt geen algemeen beleid te zijn. 
Docenten vinden het over het algemeen niet erg als leerlingen elkaar helpen in een andere taal dan het Nederlands, 
bijvoorbeeld om iets nog een keer uit te leggen. Een deel van de docenten vindt het bevorderend werken als 
leerlingen onderling met elkaar kunnen praten en elkaar kunnen helpen ook als dat niet in het Nederlands is. 
Sommige docenten wijzen erop dat het niet respectvol is als een kleine groep leerlingen te vaak in een taal spreekt
