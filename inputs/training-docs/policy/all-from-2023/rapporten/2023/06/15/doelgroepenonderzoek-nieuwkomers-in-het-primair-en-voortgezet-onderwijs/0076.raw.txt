NIEUWKOMERS IN HET PRIMAIR EN VOORTGEZET ONDERWIJS 69 
leerlingen kan ondersteunen. Een andere docent ziet de meerwaarde van meertaligheid niet en vertelt dat in de 
technieksectie ‘gehamerd’ wordt op alleen Nederlands spreken, omdat leerlingen anders minder Nederlands leren. 
Het wordt in de sectie als lastig ervaren wanneer leerlingen de taal van herkomst spreken in de les. Wanneer een 
groepje leerlingen een andere taal dan Nederlands spreekt met elkaar dan kan dat door andere leerlingen verkeerd 
geïnterpreteerd worden, vertelt de docent.  
7.2 Onderwijsbehoeften 
Experts 
Onderwijsbehoeften algemeen  
Net als in het po, geldt ook voor het vo dat leerlingen bovenal behoefte hebben aan kwalitatief goed onderwijs. 
Eén van de experts noemt dat er vooral behoefte is aan heel goed onderwijs in plaats van overmatige aandacht 
voor nare ervaringen en wat er allemaal moeilijk is voor de leerling. “Natuurlijk moet je daar oog voor hebben, maar 
je bewijst ze vooral een dienst door ze goed onderwijs te geven. Dat pamperen is heel hardnekkig”. De ervaring is 
dat veel ISK’s ten onrechte bang zijn dat ze te veel vragen van leerlingen. Hogere verwachtingen hebben van 
leerlingen zou goed zijn. Wel is het hierbij belangrijk om positieve feedback te geven en dat fouten maken niet erg 
is. “Steeds goed kijken wat er lukt en waar bijspijkeren nodig is, ook kritisch zijn op jezelf als docent”. 
 
Nederlandse taalverwerving  
Het vergroten van de woordenschat is een belangrijke behoefte. Een ISK-leerling heeft een woordenschat van 
ongeveer 3.000 woorden terwijl een Nederlandse leerling gemiddeld een woordenschat van 15.000 woorden 
heeft.  
 
Andere vakken 
Ook studie- en loopbaankeuzebegeleiding is een belangrijke behoefte bij nieuwkomers. Hun netwerk is minder 
groot, leerlingen kennen weinig mensen met beroepen die hen kunnen helpen. En zij moeten meestal al snel een 
beroepskeuze maken omdat de meeste leerlingen naar de laagste onderwijsniveaus doorstromen of direct naar 
werk worden toegeleid. Er wordt vaak wel iets aan loopbaanoriëntatie gedaan op ISK’s, en LOWAN heeft hier extra 
aandacht aan besteed, maar er is meer nodig. De ervaring is dat veel ouders naar Nederland komen zodat hun 
kinderen een beter leven krijgen. Ouders hebben hoge verwachtingen. De studie- en beroepskeuze is dan ook 
belangrijk en als het goed is betrekken scholen ouders daarbij al in een vroeg stadium. “Je weet vanuit de leerroute 
waar je naar toewerkt. Dan zou het na twee jaar geen verrassing meer moeten zijn. Als het wel een verrassing is, dan 
heb je het niet goed gedaan als ISK”. Het betrekken van ouders is tegelijkertijd ingewikkeld, vanwege de 
taalbarrière. 
 
Sociaal-emotioneel 
Ook op sociaal-emotioneel gebied hebben leerlingen behoefte aan extra ondersteuning. Er zijn goede ervaringen 
met maatjesprojecten waarbij leeftijdsgenoten een nieuwkomer begeleiden, zowel in de ISK-periode als daarna.  
Peer support zou de gewoonste zaak van de wereld moeten zijn om zo het contact met reguliere leerlingen te 
stimuleren, wordt opgemerkt. Jongeren zijn coöperatief van nature, dat kan veel meer ingezet worden. Eén van de 
experts die op een gegeven moment buddy van ISK-leerlingen werd, had zelf destijds als nieuwkomer geen buddy 
en heeft dit echt gemist. Zij werd nooit behoorlijk geïntroduceerd op het vwo, waardoor ze altijd een buitenstaander 
bleef en aansluiting bij klasgenoten nooit goed tot stand is gekomen.
