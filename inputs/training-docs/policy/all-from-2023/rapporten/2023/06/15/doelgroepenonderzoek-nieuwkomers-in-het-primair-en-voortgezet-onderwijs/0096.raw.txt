NIEUWKOMERS IN HET PRIMAIR EN VOORTGEZET ONDERWIJS 89 
Alle leerlingen van school A spreken met hun ouders Arabisch, een enkeling spreekt met zijn/haar vader Engels, 
een ander spreekt met zijn/haar moeder behalve Arabisch ook Nederlands. De leerlingen spreken veelal met zusjes 
en/of broertjes thuis ook Nederlands. “Wanneer we ruzie hebben dan gaan we schelden in het Arabisch, want in 
het Nederlands zijn geen scheldwoorden”. Deze leerlingen identificeren zich voornamelijk met Arabisch als hun 
eerste taal, maar het loopt wel door elkaar met andere talen. Van de leerlingen van school D zitten drie leerlingen 
één jaar op de school, één leerling is nog maar net op school en woont op het AZC in de gemeente. Van deze 
leerlingen spreken twee leerlingen thuis Arabisch, één leerling Portugees en één leerling Spaans.  
 
De leerlingen gaan in het algemeen graag naar school en vinden het heel goed gaan. Het is leuk om op school te 
leren, te spelen, te gymmen en ook wel te rekenen. Niet alle vakken vinden ze even leuk. Favoriet zijn buitenspelen, 
voetballen, gym en knutselen. Ze vinden vooral taal en lezen wel heel belangrijk en schrijven ook, maar grammatica 
en toetsen vinden ze niet zo leuk. Eén van de leerlingen van school A, die nog maar kort op school zit, vond haar 
vorige school veel leuker, daar had ze een veel grotere klas en heel veel vrienden. De leerlingen hebben buiten de 
lessen ook leuke dingen als een schoolreisje, pyjamadag en kerstviering. Jammer genoeg gingen veel dingen 
vanwege de lockdown in het afgelopen jaar niet door. 
 
Als leerlingen iets moeilijk vinden of niet begrijpen vragen ze de juf of meester om hulp. En ze kunnen ook bij elkaar 
terecht, onder andere als leerlingen dezelfde taal spreken, zodat ze elkaar bijvoorbeeld in het Spaans of Arabisch 
iets uit kunnen leggen bij rekenen. Leerlingen mogen ook altijd hun eigen taal spreken, tenzij ze een bepaalde les 
hebben. Op school D kunnen leerlingen ook terecht bij de ’juf van de gang’, onderwijsassistenten die de leerlingen 
veel helpen. Eén van de leerlingen van school A vraagt niet veel, maar zoekt iets liever zelf op, “want als ik het ga 
vragen denkt de juf dat ik niet oplet…” Volgens de leerlingen doen de juffen en meesters alles wel goed, ze geven 
goed les, ze helpen goed, leggen goed uit, vooral met taal en lezen. Eén van de leerlingen benadrukt dat het wel 
heel belangrijk is dat de groepsleerkracht goed verstaanbaar is. Zij heeft een juf gehad met een hele lage stem, die 
heel snel sprak, waardoor zij haar niet goed kon verstaan. 
 
Desgevraagd hebben de leerlingen wel wensen wat beter zou kunnen op school, zoals: langer pauze en langer 
buitenspelen, meer gym, betere doeltjes en een hoger hek om het schoolplein, omdat de bal steeds in de sloot 
belandt. Of overblijven en spelletjes doen in plaats van tussen de middag thuis eten.  
Leerlingen en ouders over regulier scholen 
De leerlingen die onderwijs volgen op reguliere scholen zijn over het algemeen positief over hun school, hun 
leerkrachten, de sfeer op school en de lesstof. Als ze iets moeilijk vinden vragen ze vaak hun leerkracht om hulp. 
Bijna leerlingen zeggen dat hun leerkracht goed kan uitleggen. Google Translate wordt ook genoemd als 
hulpmiddel. Kinderen in taalklassen benadrukken dat Nederlands en rekenen heel belangrijke vakken zijn om mee 
te kunnen komen op reguliere scholen. Leerlingen die vanuit een taalschool instroomden op een andere school 
vertellen dat het spannend was om in te stromen omdat ze in het begin nog geen vrienden hadden, maar dat ze die 
nu wel hebben. Een leerling vertelt dat hij moest wennen omdat op de taalschool veel kinderen zaten die zijn 
moedertaal begrepen maar op de reguliere school er niemand is die zijn taal spreekt. Gevraagd naar of ze nog iets 
missen in het onderwijsaanbod antwoordt een aantal leerlingen dat ze graag ook Engels zouden willen leren, en 
ook andere talen. Twee leerlingen benoemen dat ze graag zouden willen leren schrijven en hun woordenschat 
vergroten in hun moedertaal. Een aantal kinderen heeft behoefte aan sportlessen, bijvoorbeeld zwemmen. Een kind 
noemt dat ze graag scheikunde op school zou leren en meer topografie.
