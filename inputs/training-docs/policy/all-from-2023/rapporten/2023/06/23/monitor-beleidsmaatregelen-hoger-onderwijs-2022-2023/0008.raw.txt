Persoonlijke gesprekken worden in dit kader nog steeds veel vaker in het hbo dan in het wo gevoerd, terwijl 
in het wo de studiekeuzecheck vaker (alleen) een vragenlijst betreft. Iets minder dan de helft van de 
deelnemers vindt dat de studiekeuzecheck een beter beeld van opleiding en beroep heeft opgeleverd, dat 
zij sterker overtuigd zijn dat de opleiding bij hen past en dat zij door de studiekeuzecheck zekerder zijn 
geworden van hun keuze. De zekerheid over de keuze neemt het sterkst toe na proeflessen en proef-
colleges; bij hbo-studenten ook na persoonlijke gesprekken (minder ten opzichte van voorgaand jaar). 
Enkele jaren terug kregen vooral in het hbo minder studenten advies en feedback na de studiekeuzecheck, 
maar dit lijkt de afgelopen twee jaar weer bij te trekken. In het hbo is een groter deel van de adviezen 
positief dan in het wo. Waar vorig studiejaar in beide onderwijstypen het aandeel positieve adviezen 
toenam is er dit studiejaar weer een lichte afname te zien. Studenten die een positief advies krijgen, 
ervaren ook zelf vaker een goede match met hun gekozen studie. 
 
Een grote meerderheid van de eerstejaars krijgt te maken met een bindend studieadvies (bsa), maar hierover 
bestaat de afgelopen paar jaar meer onduidelijkheid vergeleken met voorgaande jaren. Minder dan de helft van 
de studenten is positief over de informatievoorziening over het bsa tijdens de start van de opleiding en over 
het inzicht in wie kan helpen bij het behalen van de norm. Dit is vergelijkbaar met vorig jaar. Studenten in 
opleidingen met een hoge bsa-norm zien die norm vaker als nadeel bij de studiekeuze dan studenten in 
opleidingen met een lagere bsa-norm. Eenmaal begonnen aan hun studie vinden studenten vaker dat het 
bsa vooral een positieve invloed heeft op hun studiegedrag (stimulans) dan dat het vooral een negatieve 
invloed heeft (stress). 
 
Door de jaren heen zijn studenten positiever geworden over de aansluiting met hun vooropleiding maar sinds juni 
2020 zet deze trend niet langer door. Er is zelfs sprake van een afname (met uitzondering van hbo-studenten 
uit het vwo). Net als voorgaande jaren zijn studenten uit het vwo het meest tevreden en studenten met 
een mbo-achtergrond het minst. Dit jaar volgden ongeveer evenveel studenten met een mbo-achtergrond 
een doorstroomkeuzedeel als de twee voorgaande jaren; in de jaren daarvoor was dit aandeel aanzienlijk 
lager. Studenten afkomstig uit het mbo die een doorstroomkeuzedeel gevolgd hebben zijn vaker tevreden 
over de aansluiting, maar vallen niet minder vaak uit in het hbo dan de groep zonder doorstroomkeuzedeel. 
Van bachelor naar master 
De masterinstroom is dit studiejaar opvallend sterk gedaald 63.857 naar 56.600 studenten. Dit is mogelijk een 
gevolg van de geplande herinvoering van de basisbeurs per studiejaar 2023-2024. De meeste 
masterstudenten volgen een voltijdopleiding in het wo; hbo-masters zijn in aantal veel kleiner en worden 
vaak in deeltijd aangeboden, al neemt het aandeel voltijdstudenten in hbo-masters wel toe. De meeste 
hbo-masters die worden gekozen zijn opleidingen in de sectoren Taal & Cultuur (met name 
kunstopleidingen) en Gezondheidszorg. Het aandeel internationale studenten is toegenomen tot een derde 
van de masterinstroom. De internationale instroom in het wo is groter dan in het hbo. De grootste groep 
bestaat uit studenten van Duitse afkomst.  
 
De instroom in de educatieve masters die opleiden tot een onderwijsbevoegdheid is dit jaar verder gedaald. Deze 
daling was het sterkst in het wo. In totaal startten er dit jaar in het hbo en wo samen ruim 1.400 studenten 
aan een masteropleiding die opleidt tot een eerstegraads onderwijsbevoegdheid. Bij de educatieve masters 
in het hbo is de instroom het grootst bij opleidingen die niet opleiden tot een rol als leraar. De populairste 
educatieve hbo-master is de master Educational Needs met bijna 740 studenten.  
 
Veruit de meeste bachelorgediplomeerden vanuit het wo stromen door naar een master. Dit geldt echter niet 
voor alle groepen studenten in dezelfde mate: het aandeel studenten met een niet-westerse 
migratieachtergrond dat van bachelor doorstroomt naar een master is lager (8 ppnt.) dan het aandeel 
studenten met een Nederlandse achtergrond. Dit verschil lijkt bovendien langzaam toe te nemen. Het is 
niet bekend waardoor dit komt. Ook internationale studenten stromen minder vaak door.  
 
Monitor Beleidsmaatregelen hoger onderwijs 2022-2023 | 8
