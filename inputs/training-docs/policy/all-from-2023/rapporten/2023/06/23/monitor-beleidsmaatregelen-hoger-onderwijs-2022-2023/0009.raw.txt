Bijna negentig procent van de afgestudeerde bachelorstudenten in de sector bètatechniek die doorstromen naar 
een master blijft in de sector bètatechniek studeren. Het aandeel studenten dat binnen de sector bèta-
techniek doorstroomt is dit jaar toegenomen van 85 procent naar 89 procent. Dit geldt met name voor de 
doorstroom van wo-bachelor naar wo-master. Ook in andere sectoren kiest veruit de meerderheid van de 
bachelorgediplomeerden een master binnen dezelfde sector als hun bacheloropleiding. Dit aandeel is de 
afgelopen twee jaar zelfs gestegen. Degenen die niet doorstromen binnen dezelfde sector kiezen meestal 
voor een aanpalende sector, zoals van Onderwijs naar Gedrag en Maatschappij of van Economie naar Recht 
of Gedrag en Maatschappij. 
 
De meeste gediplomeerde wo-bachelorstudenten kiezen een master aan dezelfde universiteit. Dit is nauwelijks 
veranderd de afgelopen jaren. Ruim een vijfde van de studenten die direct doorstromen, wisselt van 
universiteit; bij indirecte doorstroom (zoals na een tussenjaar) wordt er vaker van universiteit gewisseld. Er 
zijn hierbij verschillen tussen instellingen. Studenten kiezen vaker voor een master aan een universiteit die 
dichterbij ligt. Er wordt tevens vaker gewisseld binnen de Randstad en minder vaak tussen technische 
universiteiten. De reden voor de keuze van een andere universiteit is meestal de inhoud van de master en 
in sommige gevallen spelen de behoefte aan afwisseling en het opdoen van nieuwe ervaringen mee. 
Studievoortgang en studiegedrag 
Een al dan niet toegankelijk hoger onderwijs is ook zichtbaar tijdens de studie, een periode waarin studenten 
belangrijke keuzes maken en een beroep (kunnen) doen op begeleiding en ondersteuning. Dit studieproces is een 
belangrijk onderdeel van deze monitor en laat zien welke keuzes studenten maken, hoe gemotiveerd zij 
zijn, hoe ze zich inzetten voor de studie, hoe hun voortgang zich ontwikkelt, hoeveel tijd zij besteden aan 
studeren en werken, hoe tevreden zij zijn over hun opleiding, hoe opleidingsrendementen zich ontwikkelen 
en welke groepen studenten in hun studiegedrag extra aandacht nodig hebben. 
 
Gemiddeld ligt de studievoortgang van studenten in het hoger onderwijs in 2020-2021 op 84 procent (ten opzichte 
van nominaal). De studievoortgang is lager onder studenten met een functiebeperking, eerstegeneratie-
studenten, uitwonende studenten, hbo-studenten, studenten met een niet-westerse migratieachtergrond en 
mannen. Driekwart van de eerstejaars en ruim de helft van de ouderejaars loopt, naar eigen zeggen, op of 
voor op hun eigen schema.  
 
De opleidingstaal staat het laatste jaar veel in de belangstelling. Tot 2019-2020 volgden meer studenten een 
studie in een andere taal dan in het Nederlands. Hier lijkt verandering in te zijn gekomen: na een 
stabilisatie vorig jaar is er nu een (kleine) afname te zien van studenten waarvan de opleidingstaal niet-
Nederlands is. Vrouwen en eerstegeneratiestudenten volgen minder vaak een studie in een andere taal dan 
hun directe vergelijkingsgroepen. 
 
Zo’n veertig procent van de bachelorstudenten heeft, net als vorig jaar, naar eigen zeggen een studieachterstand; 
ruim dertig procent wordt ook aangesproken op die studieachterstand. Hbo-studenten met een achterstand 
worden hier vaker op aangesproken dan wo-studenten met een achterstand. Ook studenten met een niet-
westerse migratieachtergrond, mannen en studenten met ouders met een laag inkomen worden vaker op 
hun studieachterstand aangesproken indien hier sprake van is. Ouderejaars en uitwonenden geven minder 
vaak aan dat zij aangesproken worden op een studieachterstand indien hiervan sprake is. 
 
De bachelorrendementen zijn al jaren redelijk stabiel. In het hbo haalt al jaren de helft binnen vijf jaar het 
diploma; in het wo haalt ruim driekwart het binnen vier jaar (nominaal +1). Hbo-studenten met een vwo-
diploma kennen het hoogste rendement, studenten uit het mbo het laagste. Studenten uit de Caribische 
delen van het Koninkrijk laten (zowel in het hbo als in het wo) een lager bachelorrendement zien dan 
andere studenten. Kijkend naar de studieprogressie en rendementen valt steeds op dat met name 
studenten met een niet-westerse migratieachtergrond, eerstegeneratiestudenten en mannen hier een 
negatiever beeld laten zien dan hun directe vergelijkingsgroepen. 
 
Monitor Beleidsmaatregelen hoger onderwijs 2022-2023 |
