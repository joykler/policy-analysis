Studenten met een niet-westerse migratieachtergrond lijken minder vaak een bewuste studiekeuze te maken en 
ervaren (in het hbo) minder binding met hun opleiding. In hun studiekeuze laten zij zich sterker leiden door de 
studie-inrichting en het beroepsperspectief dan studenten met een Nederlandse achtergrond, die juist meer 
afgaan op de inhoud van de studie. Ook gebruiken zij minder vaak actieve keuzebronnen en bezoeken zij 
vaker online dan fysiek de voorlichtingsactiviteiten. 
 
Studenten met een niet-westerse migratieachtergrond hebben een lagere studievoortgang dan studenten zonder 
migratieachtergrond. Zij lopen minder goed op schema, zijn minder tevreden over hun opleiding, hebben 
vaker een studieachterstand en worden hier ook vaker op aangesproken. Het bachelorrendement van 
degenen met een niet-westerse migratieachtergrond is lager, al is dit verschil in het wo kleiner dan in het 
hbo. In het laatste jaar zien we dat de studiemotivatie hoger ligt bij studenten met een niet-westerse 
achtergrond, dat zij vaker een honoursprogramma volgen en dat zij minder vaak een betaalde baan hebben. 
Het percentage uitval en switch is al langere tijd hoger onder studenten met een niet-westerse migratie-
achtergrond. De verschillen met studenten met een Nederlandse achtergrond lijken wel kleiner te worden.  
Studenten met een mbo-achtergrond 
Uit veel onderzoeken is gebleken dat studenten met een mbo-achtergrond aansluitingsproblemen ervaren in het 
hoger onderwijs. Er worden in het mbo en in het hbo (en in samenwerking tussen mbo- en hbo-instellingen) 
tal van programma’s en aansluitingsactiviteiten ingezet (zoals keuzedelen) om mbo-studenten beter voor te 
bereiden op een overstap naar het hbo. In de monitor is deze doorstroom een belangrijk punt van aandacht.  
 
Mbo-gediplomeerden stromen, in vergelijking met havo en vwo, het minst vaak door naar het hoger onderwijs. Dat 
is logisch, omdat zij een beroepsopleiding hebben afgerond en er dan ook relatief vaak voor kiezen om te 
gaan werken. Zij schrijven zich in vergelijking met andere vooropleidingen vaker in voor een associate 
degree. Onder studenten met een mbo-vooropleiding is wel een stijging zichtbaar in het bètarendement, 
zowel voor mannen als voor vrouwen. Voormalig mbo-studenten lijken vaker een bewuste studiekeuze te 
maken en ervaren ook meer binding met hun (hbo-)opleiding dan havisten. Zij zijn echter wel het minst 
positief over de aansluiting van hun vooropleiding op het hoger onderwijs.  
 
Studenten met een mbo-achtergrond kennen het laagste bachelorrendement. Ook is hun studievoortgang 
gemiddeld lager dan die van studenten met een havo- of vwo-diploma en vallen zij vaker uit dan vwo-
gediplomeerden. Eerstejaars met een mbo-diploma kennen een hogere uitval dan switch; dit is bij 
studenten uit andere vooropleidingsgroepen juist omgekeerd. Bij uitval geven ze vaker aan dat de opleiding 
of instelling de uitval had kunnen voorkomen dan studenten met een andere vooropleiding. 
Studeren met een functiebeperking of onder bijzondere omstandigheden 
Veertien procent van de nieuwe studenten heeft hinder van een functiebeperking. Dit is hoger dan vorig jaar 
(toen was het tien procent). In het tweede ‘coronacohort’ (2021-2022), is er sprake van een toename van 
het aandeel studenten met een functiebeperking met het jaar ervoor (38 versus 35 procent). Vergeleken 
met andere Europese landen staat Nederland samen met Zweden op een gedeelde vierde plaats als het gaat 
om een goede toegankelijkheid van het hoger onderwijs voor studenten met een functiebeperking. Op de 
eerste drie plaatsen staan IJsland, Noorwegen en Finland. 
 
Studenten met een functiebeperking onderscheiden zich van studenten zonder een beperking doordat zij zich 
beter voorbereiden op een vervolgstudie. Zij maken vaker gebruik van actieve keuzebronnen, raadplegen 
vaker websites van onderwijsinstellingen en bezoeken vaker intensieve voorlichtingsdagen. Daarnaast laten 
zij zich in hun studiekeuze meer leiden door inhoudelijke interesses en vinden zij het beroepsperspectief 
van de opleiding belangrijker dan studenten zonder een beperking. Ook doorlopen zij vaker een selectie-
procedure. Van alle studenten waarvoor een bsa-norm geldt, ervaren studenten met een functiebeperking 
de invloed van deze norm op het studiegedrag als negatiever dan studenten zonder functiebeperking.  
 
Monitor Beleidsmaatregelen hoger onderwijs 2022-2023 | 14
