Het hbo is qua samenstelling van de nieuwe eerstejaars meer egalitair dan het wo; in het hbo voldoet 
dertig procent van de nieuw eerstejaars aan het profiel: Nederlandse achtergrond, hoogopgeleide ouders en 
ouders uit de hoogste inkomensgroepen. 
 
Het aantal studenten dat aan het begin van het studiejaar thuis woont (totaal 85%) is in 2022-2023 in het 
wo licht gestegen ten opzichte van 2021-2022 (naar 75%). Met name in het hbo blijven studenten zowel aan 
het begin van het studiejaar (90%) als aan het eind van het studiejaar (80%) vaker thuis wonen dan in het 
wo. In het wo woont aan het eind van het studiejaar iets meer dan de helft (56%) bij hun ouders. Evenals 
vorige jaren is de voornaamste reden hiervoor de kosten die buitenshuis wonen met zich meebrengt. Dit ligt 
in lijn met de bevindingen uit Eurostudent, waaruit blijkt dat bijna veertig procent van de Nederlandse 
studenten niet tevreden is met de prijzen van huisvesting. Kosten spelen hierbij voor studenten met ouders 
met een inkomen onder modaal een belangrijkere rol dan voor studenten die ouders hebben met een 
inkomen boven modaal. Een andere belangrijke reden om thuis te blijven wonen, is de nabijheid van de 
onderwijsinstelling, waardoor studenten minder genoodzaakt zijn op zichzelf te gaan wonen. Is thuis wonen 
een keuze omdat studenten dat leuk vinden? Dat zien we vaker bij studenten waarvan ouders een inkomen 
hebben boven modaal. Het hbo kent een groter aandeel studenten met een functiebeperking (12%) dan het 
wo (8%). Dit is geen significante verandering ten opzichte van vorig jaar.  
Verandert de instroom van het aantal buitenlandse studenten, studenten uit de Caribische delen van het Koninkrijk en 
van studenten met een functiebeperking?  
In 2022-2023 begonnen ruim 27.000 internationale studenten aan een bacheloropleiding in het Nederlandse 
bekostigde hoger onderwijs. De stijging van het aantal internationale studenten is enorm. Het laatste jaar 
is 22 procent van alle ho-studenten afkomstig uit het buitenland. Was in 2012 nog veertien procent van de 
nieuwe wo-bachelorstudenten afkomstig uit het buitenland, in 2022-2023 is dit 37 procent. In het hbo is de 
stijging in dezelfde periode een stuk kleiner (van 8% naar 12%). De meeste internationale studenten treffen 
we aan in het wo (ruim 18.000). Het hbo herbergt in 2022-2023 ruim 8.800 nieuwe buitenlandse bachelor-
studenten. De meeste internationale studenten zijn afkomstig uit Duitsland, Oost-Europa (Roemenië, Polen, 
Bulgarije) en uit de landen Frankrijk, Spanje en Italië. Ruim 440 nieuwe eerstejaars zijn afkomstig uit 
Oekraïne. 
 
Elk studiejaar starten tussen de achthonderd en duizend studenten uit het Caribische deel van het 
Koninkrijk (Aruba, Curaçao, Sint Maarten, Bonaire, Sint Eustatius en Saba) als eerstejaars bachelor in het 
Nederlandse hoger onderwijs. De meesten zijn afkomstig uit Curaçao en Aruba. Acht van de tien Caribische 
studenten gaan naar het hbo.  
 
Een op de drie studenten heeft (in meer of mindere mate) met een (functie)beperking. Een derde van deze 
groep (11% van de studenten) ondervindt hiervan daadwerkelijk belemmeringen in het onderwijs. Dit 
aandeel is iets groter in het hbo (12%) dan in het wo (8%). Dit percentage is niet veranderd ten opzichte van 
vorig jaar. In hoofdstuk 6 wordt uitgebreid stilgestaan bij deze groep studenten. 
Hoe ontwikkelt zich de instroom van studenten die het hoger onderwijs (voor het eerst) betreden via selectie (zowel 
numerus fixus als andere selectie)? 
In zowel het hbo als het wo is het percentage studenten dat instroomt in een fixusopleiding gestegen. Dit 
kan deels verklaard worden door de toename in het aantal numerusfixusopleidingen dat aangeboden wordt 
in Nederland. Evenals voorgaande jaren, is het aandeel studenten dat instroomt ten opzichte van de totale 
nieuwe instroom in een selecterende opleiding bijna twee keer zo groot in het wo als in het hbo (16% vs. 
33%). De instroom in kleinschalig intensief onderwijs (University Colleges) en opleidingen met nadere voor-
opleidingseisen (kunstopleidingen en pabo’s) bleef vrijwel onveranderd. De instroom in deze selecterende 
opleidingen wordt (vergeleken met niet-selecterende opleidingen) gekenmerkt door een groot aandeel 
vrouwen, zowel vrouwen met een Nederlandse achtergrond (hbo en wo) als vrouwen met een niet-westerse 
migratieachtergrond (met name in het wo). Verschillen zijn het sterkst bij numerusfixusopleidingen.  
Monitor Beleidsmaatregelen hoger onderwijs 2022-2023 | 63
