4 Van bachelor naar master 
Janneke Lommertzen  
 Inleiding en vraagstelling 
In dit hoofdstuk bespreken we de overgang van bachelor naar master, de instroom in de master en 
kwantitatieve ontwikkelingen hierin over de jaren heen. Hiervoor maken we gebruik van het 1cHO 2010-
2022 en van de Studentenmonitor hoger onderwijs 2021-2022 (deze gaat over studiejaren 2014-2015 tot 
2021-2022). De volgende vragen worden in dit hoofdstuk beantwoord: 
a) Hoe ontwikkelt zich de masterdeelname? 
b) Hoe ontwikkelt zich de doorstroom van bachelor naar master; verandert het aandeel 
bachelorgediplomeerden dat rechtstreeks doorstroomt naar de master? 
c) Verandert de doorstroom van bacheloropleidingen bètatechniek naar masters bètatechniek? Is er 
sprake van bètaverlies? 
d) Verandert de instroom in meerjarige masters en educatieve masters? 
e) Wat zijn belangrijkste motieven voor studenten om te kiezen voor een master aan een andere 
instelling? 
 Data en definities 
De instroom in de master is bepaald door te kijken wanneer een student voor het eerste een master-
opleiding (type ho binnen ho) gaat doen binnen het hoger onderwijs. De jaren verwijzen naar dit eerste 
jaar van inschrijving. Er wordt alleen gerapporteerd over dit eerste jaar van inschrijving. Studenten komen 
binnen het type hoger onderwijs (dus master of postmaster) eenmalig voor. Het kan dus wel voorkomen dat 
studenten zowel voor het eerst een master als een postmaster gaan doen. Deze studenten komen in dat 
geval twee keer voor. Zie onderstaand de definitie: 
▪ hoofdinschrijving binnen het domein type hoger onderwijs binnen hoger onderwijs; 
▪ type hoger onderwijs = master; 
▪ verblijfsjaar type hoger onderwijs = 1; 
▪ zowel voltijd, deeltijd als duale studenten zijn meegenomen in de analyses. 
 
Om de doorstroom van bachelor naar master in kaart te brengen hebben we de volgende cohortdefinitie 
gehanteerd: 
▪ studenten met een voltijd hoofdinschrijving als student; 
▪ studenten die in een bepaald jaar een bachelordiploma hebben behaald; 
▪ gediplomeerden in het studiejaar 2022-2023 zijn buiten beschouwing gelaten. 
 
In de figuren die betrekking hebben op de doorstroom staan de getoonde jaren voor de studiejaren waarin 
het bachelordiploma is behaald: de diplomacohorten. De aantallen in deze cohorten zien er als volgt uit: 
Tabel 4.1: Bachelor diplomacohorten voltijd (bron: 1cHO 2010-2021) 
 
2010 2011 2012 2013 2014 2015 2016 2017 2018 2019 2020 2021 
Hbo 48.967 51.962 48.525 50.516 54.509 56.268 59.871 61.527 59.645 59.090 62.148 57.761 
Wo 27.983 32.810 30.764 31.227 33.392 32.969 33.658 33.502 34.954 36.673 41.327 39.944 
Ho 76.950 84.772 79.289 81.743 87.901 89.237 93.529 95.029 94.599 95.763 103.475 97.705 
 
Hierbij moet worden opgemerkt dat er tot en met 2016 nog studenten voorkwamen die ingeschreven 
stonden aan een ongedeelde wo-opleiding (d.w.z. een vier-of vijfjarige doctoraalopleiding). Deze studenten 
startten hun opleiding voordat in Nederland het bachelor-master stelsel van start ging in 2002-2003. 
Studenten aan ongedeelde opleidingen worden in dit hoofdstuk verder buiten beschouwing gelaten; dit 
geldt ook voor de oude stijl geneeskunde. Studenten die in het buitenland of aan een Nederlandse 
onbekostigde instelling doen blijven buiten beeld.  
Monitor Beleidsmaatregelen hoger onderwijs 2022-2023 | 93
