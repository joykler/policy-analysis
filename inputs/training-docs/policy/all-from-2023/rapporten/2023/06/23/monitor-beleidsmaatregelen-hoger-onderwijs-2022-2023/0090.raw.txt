Al enige jaren vinden studenten met een Nederlandse achtergrond vaker dat zij weloverwogen hebben 
gekozen dan hun directe vergelijkingsgroepen. In 2022-2023 is dat nog steeds zo, al is er voor geen van de 
groepen een verandering ten opzichte van vorig jaar geconstateerd. En net als voorgaande jaren hebben 
voormalig havisten die doorstromen naar het hbo het minst goed nagedacht over de studiekeuze in 2022-
2023. Wat betreft het opleidingsniveau van ouders blijkt ook in 2022-2023 dat studenten met hoogopgeleide 
ouders vaker een bewuste studiekeuze maken dan studenten zonder hoogopgeleide ouders. Dit geldt echter 
alleen voor wo-studenten. 
 
Tot vorig studiejaar was de match of binding die studenten met hun opleiding voelen al een aantal jaren 
stabiel. Hoewel het aandeel studenten dat zegt een goede match of binding met de opleiding te ervaren 
relatief groot is (meer dan acht op de tien), was vorig studiejaar voor het eerst sprake van een aanzienlijke 
daling. Deze daling heeft zich niet doorgezet in het huidige studiejaar. Verder verschilt de ervaren binding 
niet tussen hbo- en wo-studenten. Eerstejaars die vinden dat zij weloverwogen hun studie hebben gekozen, 
ervaren ook aanzienlijk vaker een sterke binding met hun opleiding (negen op de tien) dan studenten die 
minder weloverwogen hebben gekozen (bijna zeven op de tien).  
Verandert de studiekeuzeoriëntatie van studenten? 
Dit studiejaar wordt, net als vorig studiejaar, de top 3 van meest gebruikte voorlichtingsbronnen gevormd 
door achtereenvolgens algemene voorlichtingsdagen, de websites van de instellingen en studiekeuze123.nl. 
Laatstgenoemde is sinds 2021-2022 jaar nieuw in de top 3; op deze plaats stond voorheen het bijwonen van 
proefstudeerdagen. Waar voorheen er een toename was in het raadplegen van digitale informatiebronnen 
en een afname in het raadplegen van overige informatiebronnen, waarschijnlijk door de getroffen maat-
regelen rondom de coronapandemie, is er dit jaar weer een toename in het raadplegen van algemene en 
intensieve dagen. Andere informatiebronnen zijn in belang gedaald, m.u.v. studiekeuze123.nl die gelijk is 
gebleven. De wijze van deelname is dit studiejaar (2022-2023) ook weer vaker bij de instelling i.p.v. online 
dan vorig studiejaar.  
 
In lijn met voorgaande jaren vallen in de top 3 van meest invloedrijke informatiebronnen voor de studie-
keuze van eerstejaars het bijwonen van algemene voorlichtingsdagen en intensieve dagen en het raad-
plegen van websites van instellingen. Opvallend is aan de toename van de invloed van algemene en 
intensieve dagen gezien deze de jaren daarvoor in invloed waren gedaald. Wo-studenten maken gemiddeld 
genomen gebruik van meer informatiebronnen dan hbo-studenten; alle type informatiebronnen worden 
vaker gebruikt door wo-studenten, behalve social media (vaker door hbo-studenten). De invloed van de 
verschillende keuzebronnen op de studiekeuze verschilt ook tussen hbo- en wo-studenten. Alle informatie-
bronnen hebben vaker invloed op wo- dan op hbo-studenten, behalve sociale media die op hbo-studenten 
vaker invloed hebben en het gebruik van instellingswebsites en folders/ schriftelijke informatie waarbij 
geen verschillen zijn gevonden. Net als in voorgaande jaren maken studenten met een niet-westerse 
migratieachtergrond en eerstegeneratiestudenten minder vaak gebruik van ‘actieve keuzebronnen’ (zoals 
open dagen en proefstuderen, maar ook het zelf raadplegen van folders en websites).  
Veranderen de studiekeuzemotieven van studenten en kiezen zij vaker een studie met een betere baankans? 
Al vanaf het eerste monitoronderzoek zijn de drie belangrijkste motieven voor het kiezen van een opleiding 
de inhoudelijke interesse, het aansluiten van de studie bij de eigen capaciteiten en vaardigheden en de 
brede beroepsmogelijkheden die een opleiding biedt. Het belang van deze en andere motieven is ook zeer 
stabiel gebleven in de afgelopen jaren, alleen het belang van salaris (voor hbo- en wo-studenten) en 
haalbaarheid van de studie (voor hbo-studenten) is iets gestegen van 2021-2022 tot 2022-2023. Studenten 
met een Nederlandse achtergrond laten zich bij hun keuze iets sterker leiden door inhoudelijke interesse 
dan studenten met migratieachtergrond. Studenten met een migratieachtergrond letten vaker op de 
inrichting van de opleiding en nog veel vaker op het beroepsperspectief. Ook eerstegeneratiestudenten 
laten zich vaker leiden door deze extrinsieke motieven maar hechten even vaak waarde aan inhoudelijke 
interesses dan studenten met hoogopgeleide ouders. Tot slot blijkt dat baankansen met name door hbo-
studenten en mannen belangrijker gevonden wordt dan door wo-studenten en vrouwen. De verschillen 
tussen mannen en vrouwen lijken wel te zijn afgenomen. 
Monitor Beleidsmaatregelen hoger onderwijs 2022-2023 | 90
