Managementsamenvatting 
Opzet en uitvoering van de monitor 
Deze editie van de Monitor beleidsmaatregelen hoger onderwijs is de elfde op rij. Deze monitor laat zien hoe 
indicatoren in het hoger onderwijs zich ontwikkelen na maatregelen die zijn ingevoerd vanaf 2010. In dit 
rapport zijn de gegevens verwerkt tot en met studiejaar 2022-2023; voor een aantal indicatoren (zoals 
studiefinanciering en uitval) is 2021-2022 het laatste meetjaar. Recente ontwikkelingen zijn het 
vooruitzicht van de afschaffing van het leenstelsel en uiteraard de invloed van corona in de eerder jaren. 
Hoewel er geen direct verband kan worden vastgesteld tussen ontwikkelingen in het hoger onderwijs en 
corona, kunnen we veronderstellen dat op veel indicatoren die invloed er wel is geweest. In welke mate 
kan echter niet worden vastgesteld. Noch kunnen we op veranderingen die zich ook dit jaar soms voordoen 
aangeven wat de precieze oorzaak is. De Monitor beleidsmaatregelen is een diagnostisch instrument dat de 
stand van zaken in het hoger onderwijs inzichtelijk maakt; om achterliggende oorzaken te achterhalen is 
nader onderzoek soms noodzakelijk. De monitor gaat in op de doorstroom en instroom, keuze- en 
studiegedrag, tevredenheid, rendementen, uitval, switch en de wijze waarop studenten gebruikmaken van 
studiefinanciering. De resultaten zijn gebaseerd op registers (1cHO, SFS, CBS) en secundaire analyses van 
bestaande vragenlijstonderzoeken (Studentenmonitor, Eurostudent, Startmonitor). 
 
In de monitor wordt aandacht besteed aan gedragingen van verschillende beleidsdoelgroepen. De resultaten zijn 
uitgesplist naar een groot aantal studentkenmerken die gebruikt (kunnen) worden om de toegankelijkheid 
van het hoger onderwijs bij doorstroom, instroom en keuzes tijdens de studie in beeld te brengen. De 
groepen zijn in het bijzonder eerstegeneratiestudenten (studenten van wie beide ouders geen opleiding op 
ho-niveau hebben afgerond), studenten met ouders uit lagere inkomensgroepen, studenten met een niet-
westerse migratieachtergrond, studenten met een functiebeperking of andere bijzondere studieomstandig-
heden en studenten met een vooropleiding in het Caribisch gebied. Ook is gekeken naar studenten met een 
mbo-achtergrond en verschillen tussen mannelijke en vrouwelijke studenten. In afzonderlijke themahoofd-
stukken komen alle onderwerpen aan bod. Deze zijn beschreven voor de gehele studentenpopulatie in het 
algemeen én voor de beleidsdoelgroepen in het bijzonder. Elk hoofdstuk start met onderzoeksvragen die 
aan het eind van het hoofdstuk worden beantwoord. Deze managementsamenvatting beschrijft de 
uitkomsten op hoofdlijnen; allereerst per beleidsthema en vervolgens apart voor de beleidsdoelgroepen. 
 
De beleidsontwikkelingen die zich sinds 2010 hebben voorgedaan hebben onder andere betrekking op de invoering 
van de Wet studievoorschot hoger onderwijs, de Wet Kwaliteit in verscheidenheid, het bindend studieadvies en de 
coronamaatregelen. Van studenten wordt meer verantwoordelijkheid verwacht voor het eigen studiesucces. 
Er wordt daarbij belang gehecht aan een passende studiekeuzeoriëntatie en een weloverwogen studie-
keuze; dit wordt gezien als belangrijke voorwaarden voor studiesucces. Ook onderwijsinstellingen hebben 
hierin een verantwoordelijkheid. Het is belangrijk om te beseffen dat bepaalde maatregelen worden 
gevolgd in een periode waarin ze soms nog maar kort zijn ingevoerd, zich nog in een experimenteel stadium 
bevinden, weer zijn teruggedraaid of binnenkort teruggedraaid worden. Hierdoor zijn niet van alle 
maatregelen direct de gevolgen zichtbaar. Met ingang van het studiejaar 2023-2024 wordt de basisbeurs 
weer ingevoerd met als mogelijk gevolg anticiperend gedrag van studenten hierop. Daarnaast spelen ook 
maatschappelijke en economische ontwikkelingen een rol in de aangetroffen veranderingen. In deze 
monitor worden dan ook geen uitsluitende verklaringen gegeven voor zichtbare veranderingen, noch wordt 
gepretendeerd causale relaties aan te tonen. 
 
Deze elfde Monitor beleidsmaatregelen is uitgevoerd in het voorjaar van 2023 in opdracht van het Ministerie 
van Onderwijs Cultuur en Wetenschap door onderzoeksbureau ResearchNed uit Nijmegen.  
  
Monitor Beleidsmaatregelen hoger onderwijs 2022-2023 | 5
