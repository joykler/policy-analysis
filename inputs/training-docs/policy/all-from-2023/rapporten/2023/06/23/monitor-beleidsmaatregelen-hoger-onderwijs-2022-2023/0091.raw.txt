Hoe kijken studenten terug op hun activiteiten in het kader van de studiekeuzecheck, heeft het hen zekerder gemaakt 
van hun studiekeuze, kregen zij een advies of feedback en hoe werd dit gecommuniceerd? 
De studiekeuzecheck voor studenten die in studiejaar 2021-2022 wilden gaan studeren, vielen voor de 
studenten midden in de coronapandemie. Dit was voor het cohort dat startte met studeren in 2022-2023 
niet meer het geval. Het is in dat licht bezien goed verklaarbaar dat er binnen dit cohort vaker is 
deelgenomen aan proeflessen en -colleges weer en een afname is te zien bij het gebruiken van 
vragenlijsten over de studiekeuze. Reeds bekende verschillen tussen hbo en wo blijven wel aanwezig; in het 
hbo worden nog steeds vaker persoonlijke gesprekken gevoerd dan in het wo, terwijl in het wo vaker 
vragenlijsten worden ingevuld en proeflessen worden verzorgd. Het aandeel studenten dat aan geen enkele 
SKC-activiteit deelnam is vergelijkbaar met het voorgaande jaar waarin aankomende studenten ook al te 
maken hadden met de invloed van de coronapandemie op de (organisatie van de) SKC-activiteiten.  
 
Net als voorgaand studiejaar, vindt ongeveer de helft dat de SKC-activiteiten geen invloed heeft gehad op 
hoe zeker ze zijn geworden over hun studiekeuze, al vindt ook bijna de helft dat ze hierdoor wel zekerder 
zijn geworden. Het volgen van proeflessen en colleges leidt daar, zeker voor wo-studenten. Voor hbo-
studenten leiden persoonlijke gesprekken net zo vaak als proeflessen en colleges tot zekerder worden. Voor 
beiden onderwijstypes draagt een vragenlijst hier het minst vaak aan bij. Dit beeld was ook al zichtbaar 
pre-corona. 
 
In het hbo leek er in 2020-2021 nog sprake van een trend waarbij het aandeel studenten dat geen advies of 
feedback ontving fors toenam, maar die ontwikkeling lijkt zich in 2021-2022 en 2022-2023 weer wat terug 
te draaien. Zowel in het hbo als in het wo is daarnaast het aandeel positieve adviezen in 2021-2022 
toegenomen en in 2022-2023 weer iets afgenomen. De wijze waarop feedback en advies wordt 
teruggekoppeld verschilt wel tussen hbo- en wo-studenten: beide groepen ontvangen deze het vaakst per 
mail, maar in het wo komt een online terugkoppeling vaker voor en onder hbo-studenten gebeurt dit juist 
vaker mondeling of per brief. Ten opzichte van het jaar ervoor vindt de terugkoppeling ten slotte minder 
vaak per mail plaats en voor hbo-studenten vaker mondeling.  
 
Studenten die een positief advies ontvingen geven ook vaker aan dat zij door de SKC-activiteiten een goede 
match met de opleiding dan studenten die een negatief/twijfeladvies ontvingen of geen advies. Er zijn 
geen ontwikkelingen t.o.v. vorig studiejaar.  
Hoeveel studenten krijgen bij hun aanmelding te maken met selectie, hoeveel worden er afgewezen en hoeveel 
studenten beginnen uiteindelijk met een opleiding die niet hun eerste keuze is? 
Net als vorige jaren geven meer wo-studenten dan hbo-studenten aan dat zij in aanloop naar hun studie te 
maken hebben gehad met enige vorm van selectie (numerus fixus, aanvullende eisen en kleinschalig en 
intensief onderwijs): een kwart van de hbo-studenten versus bijna de helft in het wo. Voor wo-studenten is 
dat ook meer dan het jaar daarvoor. De selectie kan zijn geweest bij de opleiding die zij volgen of bij een 
andere opleiding waarvoor zij zich ook of eerder hadden aangemeld. Van alle eerstejaars volgt een vijfde 
de opleiding van eerste keuze. Negen procent werd wel afgewezen, maar doet toch een opleiding die zij 
even graag of zelfs het liefst volgen. Een twintigste van alle studenten − drie procent in het hbo en negen 
procent in het wo − volgt een opleiding anders dan de eerste keus vanwege een afwijzing in een 
selectieprocedure. Het aandeel studenten dat een afwijzing heeft ervaren verschilt niet tussen dit en vorig 
studiejaar (2022-2023 vs. 2021-2022). 
Zijn studenten tevreden over de informatievoorziening over het Bindend Studieadvies (bsa) en in welke mate is het bsa 
van invloed op de studiekeuze en het studiegedrag van studenten? 
Veel onderwijsinstellingen besloten vanwege de coronapandemie soepeler om te gaan met het toepassen 
van een bindend studieadvies (bsa), waaronder in 2021-2022. In 2022-2023 geldt het bsa weer zonder deze 
versoepeling. Over de informatievoorziening omtrent bsa is een derde tevreden bij de studievoorlichting en 
bijna de helft tevreden bij de start. Ook heeft 47 procent inzicht in wie kan helpen bij het behalen van de 
norm.  
 
Monitor Beleidsmaatregelen hoger onderwijs 2022-2023 |
