Verschillen tussen mannen en vrouwen 
Al jaren zijn er in het hoger onderwijs verschillen in het studiegedrag van mannelijke en vrouwelijke studenten. 
Van alle instroomgerechtigden stromen vrouwen iets minder vaak (direct) door naar het hoger onderwijs 
dan mannen. Mannen kiezen vaker voor het wo en vrouwen iets vaker voor een hbo-opleiding. We zien dat 
vrouwen vaker een bewuste studiekeuze maken, vaker deelnemen aan activiteiten in het kader van de 
studiekeuzecheck, vaker algemene open dagen en intensieve dagen bezoeken en vaker deelnemen aan een 
selectieprocedure. Toch ervaren vrouwen in het wo minder binding met hun opleiding dan mannen. In het 
mbo volgen vrouwen vaker een doorstroomkeuzedeel.  
 
Bepaalde opleidingen trekken duidelijk voornamelijk mannen of wel vrouwen. Er kiezen fors meer mannen dan 
vrouwen voor een bètatechnische opleiding; het bètarendement is bovendien lager onder vrouwen dan 
onder mannen. De pabo en verpleegkunde zijn daarentegen juist bij uitstek ‘vrouwenstudies’.  
 
In het hoger onderwijs doen vrouwen het over het algemeen beter dan mannen. Zij hebben minder vaak een 
studieachterstand, kennen een betere studievoortgang en lopen beter op schema. Vrouwen rapporteren een 
hogere motivatie en inzet dan mannen en volgen vaker een honoursprogramma. Geslacht is een van de 
meest in het oog springende factoren als we kijken naar het studierendement, dat beduidend hoger is 
onder vrouwelijke studenten. Percentages uitval en switch zijn gemiddeld lager bij vrouwen dan bij 
mannen. Naast hun studie hebben vrouwen vaker dan mannen een betaalde baan, waarvoor zij vaker als 
reden geven dat zij werkervaring op willen doen en dat zij werken om in hun levensonderhoud te voorzien. 
Monitor Beleidsmaatregelen hoger onderwijs 2022-2023 |
