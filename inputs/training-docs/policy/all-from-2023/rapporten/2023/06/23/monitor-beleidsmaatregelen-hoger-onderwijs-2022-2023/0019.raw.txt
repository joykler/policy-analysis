▪ Toelatingseisen pabo. Sinds 2015 zijn er aanvullende toelatingseisen voor de pabo die betrekking 
hebben op basisschoolvakken aardrijkskunde, geschiedenis en natuur & techniek. Indien een aspirant-
student bij instroom niet voldoet aan een of meer van deze eisen dient hij of zij een of meer 
aanvullende toetsen te maken. Tijdens de coronapandemie is de tijd voor studenten om aan de 
toelatingseisen te voldoen verruimd. Studenten hebben de mogelijkheid gekregen om al te starten op de 
pabo voordat ze de toelatingstoetsen hadden afgerond. Ze moesten de toelatingstoetsen uiterlijk op 31 
december van het eerste studiejaar hebben gehaald om definitief op de pabo te mogen blijven. 
Inmiddels is er sinds september 2022 een experiment in werking waar alle (bekostigde) pabo’s aan mee 
doen, op basis waarvan studenten sowieso aan de opleiding kunnen beginnen, maar uiterlijk aan het 
7
einde van het eerste jaar aan de vooropleidingseisen moeten voldoen. 
▪ Hoger collegegeld kleinschalig en intensief onderwijs. De wet maakt het mogelijk dat opleidingen die 
door de NVAO als kleinschalig en intensief onderwijs worden beoordeeld een hoger collegegeld mogen 
vragen (maximaal 5 keer het wettelijk collegegeld) en mogen selecteren. De minister van Onderwijs, 
Cultuur en Wetenschap (OCW) moet hier toestemming voor geven; de toestemming wordt geregistreerd 
in het Centraal Register Opleidingen Hoger Onderwijs (CROHO).  
▪ De Wet Kwaliteit in verscheidenheid is erop gericht de juiste student op de juiste plaats te krijgen. Met 
name de vervroeging van de aanmelddatum en de daarmee samenhangende rechten voor student en 
instelling hebben inmiddels tot aanzienlijke extra inspanningen geleid bij hogescholen en universiteiten. 
Er is een grote diversiteit van arrangementen (studiekeuzeactiviteiten) die instellingen aanbieden of 
opleggen aan aspirant-studenten. Deze activiteiten worden de ‘studiekeuzecheck ‘genoemd. De inhoud 
van de adviezen verschilt; veel instellingen doen een uitspraak over de ‘match’ tussen student en 
opleiding (goed/twijfel/geen match), andere beperken zich tot een uitspraak over alleen de oriëntatie 
op de studiekeuze (voldoende/onvoldoende). Een negatief advies (geen match, onvoldoende 
georiënteerd) kan soms leiden tot een advies voor vervolgactie of doorverwijzing. Voor studenten die 
zich uiterlijk 1 mei aanmelden is het advies niet bindend; ook bij een negatief advies kunnen zij zich 
voor de opleiding inschrijven. Studenten die zich na 1 mei aanmelden zijn toelaatbaar, maar hebben 
geen recht op inschrijving. Hun toegang tot de opleiding hangt in de meeste gevallen af van het 
studiekeuzeadvies, dat in dat geval wel bindend kan zijn.  
▪ Vergoeding premaster. Een student is voor elk studiejaar dat hij/zij voor een opleiding staat ingeschre-
ven wettelijk collegegeld verschuldigd. Een premaster (oftewel schakeltraject) is formeel gezien geen 
opleiding in het hoger onderwijs die leidt tot een graad. Wel is de vergoeding die mag worden gevraagd 
voor een premaster afgeleid van het wettelijk collegegeld. Zo is wettelijk geregeld dat voor een pre-
master met een studielast van minder dan 60 studiepunten een vergoeding van maximaal een proportio-
8
neel deel van het wettelijk collegegeld mag worden gevraagd. Indien een premaster 60 studiepunten of 
meer bedraagt, mag de vergoeding maximaal de hoogte van het wettelijk collegegeld bedragen. 
▪ Aanvullende eisen. Aanvullende eisen mogen worden gesteld bovenop de vooropleidingseis en de nadere 
vooropleidingseisen, namelijk bij opleidingen waarvoor op grond van het beroepsprofiel of de 
organisatie en inrichting van het onderwijs specifieke eisen mogen worden gesteld. Het gaat dan om 
opleidingen met kleinschalig, residentieel onderwijs (zoals University Colleges) en kunstopleidingen. 
Deze ruimte is uitgebreid: individuele opleidingen mogen dit nu ook doen zonder dat dit landelijk 
afgestemd is. Of opleidingen aanvullende eisen hebben, is verwerkt in het Centraal Register Opleidingen 
Hoger Onderwijs (CROHO). 
▪ Selectieve toelating tot masters. Voor masters is sinds 2014 selectie mogelijk, waarbij wel geldt dat 
voor alle bachelor afgestudeerden een mogelijkheid moet bestaan om een masteropleiding te volgen. 
Studenten moeten hierdoor een meer bewuste keuze maken voor een master.  
 
7 Besluit van 5 juli 2022, houdende voorschriften voor een experiment met betrekking tot de bijzondere nadere vooropleidingseisen 
voor de opleiding tot leraar basisonderwijs, met het oog op verbetering van de toegankelijkheid (Besluit experiment bijzondere nadere 
vooropleidingseisen opleiding tot leraar basisonderwijs) 
8 WHW-artikel 7.57i. Ondersteuning ter bevordering van goede doorstroming van hoger beroepsonderwijs naar een masteropleiding in 
het wetenschappelijk onderwijs. 
Monitor Beleidsmaatregelen hoger onderwijs 2022-2023 | 19
