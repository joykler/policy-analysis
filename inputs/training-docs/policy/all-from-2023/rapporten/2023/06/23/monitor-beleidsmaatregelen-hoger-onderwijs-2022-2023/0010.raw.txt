De groep studenten met een (naar eigen zeggen) lage motivatie is verwaarloosbaar klein. Ruim veertig procent 
van de voltijd bachelor-studenten zet zich bovengemiddeld in voor de studie, iets meer dan voorgaand jaar. 
Vijf procent van de studenten volgt een honoursprogramma, dit percentage is ongewijzigd. 
 
Bachelorstudenten besteden gemiddeld een kleine 34 uur aan hun studie per week. Dit een ruim half uur minder 
dan voorgaand jaar. Hbo-studenten besteden gemiddeld een uur meer aan hun studie dan wo-studenten; 
vorig jaar was dit nog juist een half uur minder. Anders dan vorig jaar, besteden hbo-studenten minder tijd 
aan zelfstudie dan aan contacturen; bij wo-studenten is dit juist andersom. De hoeveelheid contacttijd van 
Nederlandse (voltijd)studenten komt overeen met het Europees gemiddelde, aan zelfstudie besteden 
Nederlandse studenten iets meer tijd. Zo’n dertig procent van de studenten verrichtte bestuurswerk als 
bestuurslid van raden binnen de instelling of van studentenorganisaties (wo-studenten iets vaker dan hbo-
studenten). Iets minder dan een vijfde van de studenten heeft studiegerelateerde buitenlandervaring 
opgedaan (meer in het wo dan hbo); dit aandeel is wederom iets gedaald.  
 
Ruim driekwart van de voltijd bachelorstudenten werkt naast de studie, hbo-studenten vaker dan wo-studenten. 
Studenten met een baan werken gemiddeld 13,5 uur per week; dit is net iets minder dan het voorgaande 
jaar. Nederlandse studenten werken iets vaker naast hun studie dan gemiddeld in de andere Eurostudent-
landen; wel besteden ze minder uren per week aan hun betaalde baan. Studenten die meer dan zestien uur 
per week werken, laten de laagste studievoortgang zien. Voor eerstejaarsstudenten is de voornaamste 
reden om naast de studie te werken (net als voorgaande jaren) het kunnen doen van extra uitgaven.  
 
Ruim tachtig procent van de studenten in het wo en ruim 65 procent van de studenten in het hbo is (zeer) 
tevreden over de opleiding. Wo-studenten zijn vaker tevreden over de inhoud van hun opleiding, docenten, 
studiebegeleiding en de mate waarin de studie uitdagend is dan hbo-studenten. Nederlandse studenten zijn 
vaker dan het Europese gemiddelde tevreden over de onderwijsvoorzieningen op hun instelling.  
Uitval en switch in het eerste jaar 
Dertig procent van de eerstejaars viel uit of switchte dit afgelopen jaar; dat waren ruim 27.000 hbo- en iets 
minder dan 13.000 wo-studenten. De uitval en switch zijn weer iets hoger dan de voorgaande twee jaren, 
toen er sprake was van een daling tijdens de coronapandemie. Er zijn meer switchers dan uitvallers. Hbo-
eerstejaars stoppen of switchen nog steeds vaker dan eerstejaars in het wo, maar het verschil tussen beide 
groepen wordt steeds iets kleiner. Wat betreft vooropleiding vallen studenten met een vwo-achtergrond 
minder vaak uit dan studenten met een havo- of mbo-achtergrond. Ongeveer één op de negen hbo-eerste-
jaars en één op de twintig eerstejaars in het wo verlaat het hoger onderwijs volledig; van het merendeel is 
de bestemming onbekend. De uitval na twee jaar is in het hbo ook hoger dan in het wo. In het wo is het 
percentage studenten dat ook na twee jaar dezelfde opleiding volgt gestegen van 72 naar 76 procent; in 
het hbo is dit gedaald van 62 naar 59 procent.  
 
De uitval en switch is in het hbo het hoogst in de sectoren Economie en Gedrag & Maatschappij en het laagst in de 
sector Taal & Cultuur. In het wo is de uitval en switch het hoogst in de sector Recht en het laagst in de 
sectoren Landbouw. Geslacht en migratieachtergrond zijn het meest bepalend voor uitval en switch. Het 
opleidings- en inkomensniveau van ouders doet er ook toe, maar in veel mindere mate. Mannen vallen nog 
steeds vaker uit dan vrouwen; dit verschil is de afgelopen jaren wel kleiner geworden. Het aandeel 
eerstejaars dat uitvalt of switcht onder studenten met een niet-westerse migratieachtergrond is groter dan 
onder studenten met een Nederlandse achtergrond; in het wo zijn de verschillen tussen deze twee groepen 
kleiner dan in het hbo. Verder zijn de uitval en switch hoger onder studenten met een functiebeperking dan 
onder studenten zonder functiebeperking. Studenten met een functiebeperking geven overigens vaker aan 
dan anderen dat de opleiding of instelling hun uitval had kunnen voorkomen. Verschillen in uitval en switch 
tussen Nederlandse studenten en internationale studenten (met een vwo achtergrond) zijn minimaal.  
 
Monitor Beleidsmaatregelen hoger onderwijs 2022-2023 | 10
