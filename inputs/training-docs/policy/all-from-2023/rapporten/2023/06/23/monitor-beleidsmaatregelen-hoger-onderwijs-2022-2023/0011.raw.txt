Herinschrijvers hebben over het algemeen een hoger gemiddeld eindexamencijfer dan studenten die switchen of 
uitvallen: dit is al vijftien jaar een stabiel beeld. In het hbo zijn de uitval en switch iets hoger onder studenten 
die een tussenjaar namen, in het wo is dat juist omgekeerd; de verschillen zijn klein. De uitval en switch 
zijn lager wanneer er sprake is van selectie. De switch is hoger onder ho-studenten met een vooropleiding 
uit de Caribische delen van het Koninkrijk dan onder studenten die hun vooropleiding in Europees 
Nederland volgden. Het aandeel studenten dat uitviel vanwege een negatief bindend studieadvies was twee 
jaar geleden aanzienlijk lager door bsa-aanpassingen in de coronatijd. In het hbo is het aandeel dat 
vanwege bsa uitvalt nog steeds laag (3%), in het wo zegt veertien procent van de studenten niet door te 
gaan met dezelfde opleiding vanwege het bsa. 
 
De belangrijkste redenen die studenten opgeven voor het niet voortzetten van hun studie zijn het maken van een 
verkeerde studiekeuze en het niet uitkomen van verwachtingen. Studenten die zich herinschrijven, hebben 
vaker bewust gekozen voor hun studie en ervaren bovendien vaker al aan het begin van het studiejaar een 
goede match of binding met de opleiding. Deelname aan studiekeuzeactiviteiten lijkt ook bij te dragen aan 
minder uitval en switch. Studenten die in de studiekeuzecheck een negatief of twijfeladvies krijgen vallen 
ook vaker uit. 
Studiefinanciering en de financiële positie van studenten  
Studiefinanciering is het belangrijkste beleidsinstrument van de overheid om de financiële toegankelijkheid van 
het hoger onderwijs te waarborgen en komt tegemoet aan de kosten van studeren naast andere inkomstenbronnen 
die studenten inzetten, zoals een bijdrage van ouders of inkomsten uit werk. In de meeste landen werken 
tussen de tachtig en negentig procent van de studenten naast hun studie volgens het Europese onderzoek 
Eurostudent. In Nederland is dit 85 procent. Er is geen indicatie dat Nederlandse studenten gemiddeld meer 
tijd besteden aan betaalde arbeid dan in andere landen het geval is. In Nederland maakt al jaren één op de 
drie studenten gebruik van een aanvullende beurs, die met de invoering van het studievoorschot 
substantieel is verhoogd. De hoogte van de aanvullende beurs is afhankelijk van het inkomen van de ouders. 
Deze beurs kan oplopen tot meer dan 400 euro per maand en is gemiddeld 250 euro per maand. Met de 
herinvoering van de basisbeurs per 2023-2024 blijft de aanvullende beurs bestaan en zijn voorzieningen 
getroffen om ook het niet-gebruik van de aanvullende beurs (voor studenten die hier wel recht op hebben) 
terug te dringen. Ook wordt de inkomensgrens van de aanvullende beurs verder verruimd. 
 
Studenten hebben de mogelijkheid om een lening af te sluiten voor kosten voor levensonderhoud en voor het 
betalen van collegegeld (collegegeldkrediet): 56 procent van de studenten met recht op studiefinanciering had 
afgelopen studiejaar een studielening. Dit is inclusief collegegeldkrediet (waarvan één op de vijf studenten 
gebruikmaakt). Het percentage lenende studenten van 56 procent komt overeen met ruim 355.000 
studenten. De eerste jaren na de invoering van het studievoorschot is het percentage met een studielening 
fors gestegen; na 2017-2018 daalde dit weer. Studenten met minder draagkrachtige ouders lenen vaker dan 
studenten met draagkrachtige ouders. Het gemiddelde maandbedrag dat lenende studenten ontvangen is de 
laatste jaren stabiel (583 euro per maand). De halvering van het collegegeld in 2021-2022 (als gevolg van 
corona) heeft er ook voor gezorgd dat studenten een lager bedrag leenden. Er wordt vaker en meer geleend 
in het wo dan in het hbo. Eén op de drie studenten leent nagenoeg het maximale leenbedrag; driekwart van 
de studenten leent structureel (gedurende 10 of meer maanden per jaar). 
 
Het percentage studenten zonder studieschuld kleiner is kleiner geworden. Had van het instroomcohort van 
2014-2015 nog 35 procent geen studieschuld; van cohort 2015-2016 (het eerste studievoorschotcohort) heeft 
25 procent geen studieschuld. Het betreft hier de schuldstand op 31 augustus 2022. Voor alle lenende 
studenten is de gemiddelde studieschuld van het eerste studievoorschotcohort op de genoemde peildatum 
ongeveer 7.500 euro hoger dan voor het laatste cohort onder het oude stelsel (€22.971 vs. €30.041). Hoe 
goed zijn studenten op de hoogte van hun studieschuld? Uit een survey komt naar voren dat iets meer dan 
de helft van de studenten weet hoe hoog de huidige schuld is en 47 procent een goede inschatting kan 
maken van de uiteindelijke studieschuld. Eén op de vijf studenten verwacht dat die uiteindelijke 
studieschuld meer dan 40.000 euro zal bedragen. 
 
Monitor Beleidsmaatregelen hoger onderwijs 2022-2023 |
