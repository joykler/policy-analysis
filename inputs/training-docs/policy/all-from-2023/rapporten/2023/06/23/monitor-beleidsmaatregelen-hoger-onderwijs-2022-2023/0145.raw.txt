Bijzondere groepen in voorgaande en huidige monitor 
Tot 2020 werd het studieproces van een drietal groepen studenten besproken in een afzonderlijke 
paragraaf met als titel ‘studentenwelzijn’. Het ging om studenten met een functiebeperking, met 
zorgtaken voor kinderen of mantelzorgtaken. Voor deze drie aandachtsgroepen werd onderzocht in 
hoeverre zij zich belemmerd voelden in hun studie. Daarbij werd ook nagegaan van welke voorzieningen zij 
gebruikmaakten en hoe zij die beoordeelden. 
 
Vanaf 2020 wordt een apart hoofdstuk gewijd aan deze kwetsbare groepen. De reden hiervan is dat er 
meerdere groepen onderscheiden konden worden op basis van de bijzondere omstandigheden waaronder zij 
studeren. Er is opnieuw gevraagd naar functiebeperkingen, zorgtaken voor kinderen en mantelzorgtaken, 
maar ook naar bijzondere c.q. problematische omstandigheden zoals echtscheiding van ouders, verslaving, 
overlijden van ouders/naaste familieleden, woon-/leefproblemen, zwangerschap en bevalling. Dit betekent 
dat we in de huidige monitor van 2022 wederom de studievoortgang in kaart brengen van al die studenten 
die onder deze bijzondere omstandigheden studeren. 
 
Zoals hiervoor al is gezegd, maken wij in dit hoofdstuk onderscheid tussen de groep studenten die in een 
bijzondere omstandigheid verkeren vanwege een fysieke of mentale beperking en de groep met problemen 
in de persoonlijke levenssfeer. Studenten met de zorg voor kinderen en of mantelzorgtaken vallen nu onder 
deze laatstgenoemde groep. Deze groep bestaat dus uit studenten die problemen ervaren op verschillende 
levensgebieden of te maken hebben gehad met ingrijpende gebeurtenissen in het leven, ook wel major or 
important life-events genoemd. De groepen studenten met functiebeperkingen en bijzondere 
omstandigheden worden steeds vergeleken met de groep die geen beperking heeft of in een bijzondere 
omstandigheid verkeert, de zogenaamde referentiegroep. 
 Vraagstelling 
De volgende onderzoeksvragen worden in dit hoofdstuk beantwoord voor de bijzondere groepen: 
a) In welke mate wijkt de studievoortgang van studenten met functiebeperkingen af, maakt deze groep 
gebruik van beschikbare voorzieningen en hoe tevreden zijn deze studenten over de voorzieningen? 
b) In welke mate wijkt de studievoortgang van studenten af die onder bijzondere c.q. problematische 
omstandigheden studeren, maakt deze groep gebruik van beschikbare voorzieningen en hoe tevreden 
zijn zij over deze voorzieningen? 
c) In hoeverre zijn studenten op de hoogte van het profileringsfonds en hoeveel studenten maken er 
gebruik van? 
 Data en definities 
Studentenmonitor 
In de Studentenmonitor hoger onderwijs staan studievoortgang, motivatie, studiekeuze, studiegedrag, 
tevredenheid, tijdbesteding, inkomsten en uitgaven van de Nederlandse studentenpopulatie centraal.  
Net als in de Monitor beleidsmaatregelen 2020-2021, worden dit jaar meerdere jaren van de 
Studentenmonitor met elkaar vergeleken. De resultaten van de studenten met bijzondere omstandigheden 
kunnen alleen vergeleken worden met die van vorige drie metingen. In de zomer van elke meting vindt het 
veldwerk van de Studentenmonitor plaats onder een steekproef van in Nederland studerende studenten. De 
studenten zijn deels benaderd via DUO en deels via een studentenpanel. De resultaten van de Studenten-
monitor 2021 zijn zodanig gewogen dat het beeld representatief is voor de landelijke studentenpopulatie. 
De gegevens zijn gewogen naar geslacht, type en soort hoger onderwijs en sectoropleiding eerste jaar.  
 
In dit hoofdstuk zijn zowel bachelor- als masterstudenten meegenomen. De volgende (ongewogen) 
aantallen zijn opgenomen in de analyses (tabel 6.1). Let op: voorheen werd het kalenderjaar van de 
Studentenmonitor aangegeven in de tabellen en figuren, vanaf dit jaar wordt het studiejaar gebruikt (zoals 
ook bij andere bronnen). 
 
Monitor Beleidsmaatregelen hoger onderwijs 2022-2023 | 145
