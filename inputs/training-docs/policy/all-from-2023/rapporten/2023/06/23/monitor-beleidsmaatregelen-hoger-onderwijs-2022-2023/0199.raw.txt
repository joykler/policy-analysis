Verandert de uitval en switch in het eerste jaar hoger onderwijs, gelet op vooropleiding van de studenten en CROHO-
sector van de opleiding (specifiek in bètatechnische studies)? 
Dertig procent van de eerstejaars studenten die in 2020-2021 ging studeren, viel uit of switchte; ruim 
27.000 hbo-studenten en bijna 13.000 wo-studenten. Daarbij switchte een groter deel (18%) dan dat er 
uitviel (12%). Onder instroomcohort 2019-2020 was, vermoedelijk door de coronapandemie, sprake van een 
sterke daling in de uitval en switch en ook het daaropvolgende cohort ondervond daar de gevolgen van: er 
waren voor studenten weinig alternatieven voor doorstuderen zoals reizen en werken. Dit jaar zien we dus 
weer een toename in de uitval en switch. Onder hbo-studenten is met name de uitval hoger dan onder wo-
studenten, het verschil tussen beide groepen fluctueer over de jaren. In het wo volgen meer studenten dan 
in het hbo, net als voorgaande jaren, ook na twee jaar nog hun initieel gekozen opleiding. In het hbo is het 
deel van instroomcohort 2020-2021 dat ook na twee jaar de initieel gekozen opleiding volgt iets gedaald. 
 
Van de studenten die uitvallen is grotendeels onbekend waar zij terechtkomen: het aandeel studenten met 
een onbekende bestemming is in het hbo 88 en in het wo nagenoeg honderd procent. Van twaalf procent 
van de hbo-studenten weten we dat ze overstappen naar het mbo, iets meer dan een half procent van de 
wo-studenten is daar terug te vinden. Deze trend is met enige fluctuatie zichtbaar sinds 2010. 
 
De uitval en switch is, gelet op vooropleiding, het laagst onder hbo-eerstejaars met een vwo-diploma, op de 
voet gevolgd door wo-eerstejaars met een soortgelijk diploma. Hbo-studenten met een havo diploma 
kennen de hoogste uitval en switch. Onder studenten met een mbo-achtergrond is de uitval in het hbo 
hoger dan de switch, onder havisten en studenten uit het vwo is de switch juist groter dan de uitval. Van de 
studenten uit het vwo die in het hbo gaan studeren, switch bijna één op de tien na een jaar alsnog naar het 
wo; nog geen vijf procent van de studenten uit het vwo doet het omgekeerde. Het aandeel studenten met 
een vwo-achtergrond dat het ho verlaat, ligt iets hoger in het hbo dan in het wo (resp. 7 en 4%). Studenten 
met een vwo-opleiding staan na twee jaar vaker nog aan de initiële opleiding ingeschreven dan studenten 
uit mbo of havo. 
 
Na een daling van de uitval/switch in alle sectoren van het hoger onderwijs, stijgt de uitval en switch het 
laatste jaar weer. Dit gebeurt in alle sectoren. Over het algemeen is de stijging van de uitvalpercentages 
groter dan die van de switchpercentages. Nog steeds is de uitval/switch het grootst in de (hbo-)sectoren 
Economie en Gedrag & maatschappij en het kleinst bij Taal & cultuur. Hierin zit vooral de kunstensector, 
maar ook daar is een stijging van de uitval/switch waarneembaar. 
 
Onder wo-studenten is de uitval en switch het hoogst onder studenten Recht en het laagst in de sector 
Landbouw. De uitval en switch van mbo-studenten in het hbo, is het hoogst wanneer zij een diploma 
behaalden uit de sector Economie en het laagst wanneer ze uit de sector Zorg & Welzijn afkomstig zijn.  
 
Gemiddeld gezien schrijven nagenoeg evenveel ho-studenten die een bètatechnische opleiding volgen zich 
in het volgende jaar weer in als studenten die geen bètatechnische opleiding volgen. In het wo ligt de uitval 
en switch onder bètatechnische studenten echter hoger (4 ppnt.). Meer bètatechnische hbo-studenten 
verlaten het ho dan bètatechnische wo-studenten. Ruim een kwart van de bètatechnische hbo-studenten 
switcht naar een andere bètatechnische hbo-opleiding; in het wo stroom 34 procent wederom in een bèta-
technische wo-opleiding. Van studenten die in eerste instantie geen bètatechnische opleiding volgden, 
switcht ruim twintig procent in tweede instantie wel naar een bètastudie. 
 
De uitval en switch zijn in het ho lager wanneer er sprake is van selectie. De uitval is op zowel het hbo als 
het wo het laagst bij numerusfixusopleidingen (resp. 10 en 6%). In het hbo is switch het laagst bij 
opleidingen met nadere eisen (7%), in het wo is deze het laagst bij intensief kleinschalig onderwijs (6%). 
Monitor Beleidsmaatregelen hoger onderwijs 2022-2023 |
