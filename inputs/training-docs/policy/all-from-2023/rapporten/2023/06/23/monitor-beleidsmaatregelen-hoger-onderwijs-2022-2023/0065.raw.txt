3 Studiekeuze 
Carly van Mensvoort & Ardita Muja 
 Inleiding en vraagstelling  
Een weloverwogen oriëntatieproces en overtuigde studiekeuze zijn van groot belang voor de studie. De 
match die studenten ervaren met hun opleiding is zelfs de beste voorspeller van studiesucces in het eerste 
studiejaar. In dit hoofdstuk bespreken we daarom vanuit verschillende invalshoeken de studiekeuze van 
nieuwe eerstejaars, zoals de voorlichting waar zij gebruik van maken en hun keuzemotieven. Ook 
bestuderen we onder andere de activiteiten waar zij in het kader van de studiekeuzecheck mee te maken 
krijgen, de gevolgen van selectie en de ervaren aansluiting vanuit de vooropleiding.  
 
Met ingang van studiejaar 2017-2018 is voor numerusfixusopleidingen de centrale loting afgeschaft en 
vervangen door decentrale selectie door instellingen zelf. Net als de studiekeuzecheck beoogt deze 
maatregel de kans te vergroten dat elke student op de juiste plek komt te studeren. Er is een wetsvoorstel 
in de Tweede Kamer aangenomen waarin decentrale loting als selectiemethode voor instellingen 
40
toegevoegd wordt bij numerus fixus opleidingen in het hoger onderwijs. Dit voorstel was op het moment 
41 
van de dataverzameling in september 2022 nog niet aangenomen. 
 
De analyses in dit hoofdstuk zijn vrijwel volledig gebaseerd op de Startmonitor. De volgende vragen worden 
in dit hoofdstuk behandeld: 
a) Verandert het aandeel studenten dat bewust een studie kiest en dat een goede match ervaart met de 
opleiding? 
b) Verandert de studiekeuzeoriëntatie van studenten? 
c) Veranderen de studiekeuzemotieven van studenten en kiezen zij vaker een studie met een betere 
baankans? 
d) Hoe kijken studenten terug op hun activiteiten in het kader van de studiekeuzecheck; heeft het hen 
zekerder gemaakt van hun studiekeuze, kregen zij een advies of feedback en hoe werd dit 
gecommuniceerd? 
e) Hoeveel studenten krijgen bij hun aanmelding te maken met selectie, hoeveel worden er afgewezen 
en hoeveel studenten beginnen uiteindelijk met een opleiding die niet hun eerste keuze is? 
f) Zijn studenten tevreden over de informatievoorziening over het Bindend Studieadvies (bsa) en in 
welke mate is het bsa van invloed op de studiekeuze en het studiegedrag van studenten? 
g) Is de aansluiting tussen de vooropleiding en het hoger onderwijs volgens studenten verbeterd? 
h) Is het volgen van keuzedelen in het mbo van invloed op het studiesucces, de mate van binding met de 
opleiding en de aansluiting in het eerste jaar van het hbo? 
 Data en definities 
Bijna alle gegevens in dit hoofdstuk zijn gebaseerd op veertien metingen van de Startmonitor (studiejaar 
2009-2010 tot en met studiejaar 2022-2023). Alle getoonde gegevens zijn gewogen naar onderwijsinstelling 
(BRIN-code), geslacht, vooropleiding (mbo-havo-vwo) in combinatie met soort ho (hbo-wo) en opleiding 
(CROHO-code). De Startmonitor is een landelijk onderzoek, oorspronkelijk geïnitieerd door ResearchNed, 
dat sinds studiejaar 2008-2009 jaarlijks wordt uitgevoerd. Met ingang van studiejaar 2018-2019 is de 
Startmonitor een onderzoek in opdracht van het ministerie van OCW, uitgevoerd door ResearchNed.  
 
40 Zie kamerstuk: https://zoek.officielebekendmakingen.nl/dossier/kst-35765-2.html 
41 Door de Tweede Kamer aangenomen op 14 februari 2023, zie https://www.tweedekamer.nl/kamerstukken/wetsvoorstellen/ 
detail?id=2021Z04606&dossier=35765  
Monitor Beleidsmaatregelen hoger onderwijs 2022-2023 | 65
