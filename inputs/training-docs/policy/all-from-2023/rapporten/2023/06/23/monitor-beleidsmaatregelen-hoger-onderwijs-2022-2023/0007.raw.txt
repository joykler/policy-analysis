Een derde van alle studenten in het hoger onderwijs heeft in 2022-2023 tenminste éénmaal een selectieprocedure 
doorlopen, zo blijkt uit surveydata; een deel van hen is afgewezen. Selectie en zelfselectie zijn complexe 
begrippen. Onderzoek naar deze onderwerpen laten niet-consistente of soms ook niet-verwachte resultaten 
zien. Verschil in deelname aan selectieprocedures wil niet direct zeggen dat er sprake is van ontoegan-
kelijkheid. Of er sprake is van ongelijke kansen kan pas worden vastgesteld met meer informatie over de 
initiële belangstelling van studenten voor een selectieopleiding (niet alle studenten hebben potentieel 
interesse voor bijvoorbeeld geneeskunde of een kunstopleiding) en het al dan niet feitelijk deelnemen aan 
de selectie. Dergelijke informatie was in deze monitor niet voorhanden. Ook in de Startmonitor komt naar 
voren dat vrouwen en studenten zonder migratieachtergrond oververtegenwoordigd zijn in deelname aan 
selectie. Studenten die na een selectie zijn toegelaten doen het goed: zij switchen minder vaak en vallen 
minder vaak uit. In het hbo hebben opleidingen die nadere aanvullende eisen stellen het kleinste aandeel 
switchers. In het wo wordt het minst geswitcht binnen kleinschalig intensief onderwijs. Uitval is in beide 
onderwijstypen het laagst bij numerusfixusopleidingen. 
 
De instroom in tweedegraads hbo-lerarenopleidingen in tekortvakken daalt al jaren, vooral bij Nederlands en 
Wiskunde. De vakken Duits, Frans, Nederlands, Klassieke Talen, Wiskunde, Natuurkunde, Scheikunde en 
Informatica zijn permanente tekortvakken. Algemeen lijkt de daling in instroom in deze lerarenopleidingen 
zich sterker voor te doen in het bètadomein dan bij de talen. Ook de instroom in educatieve masters 
(universitaire lerarenopleidingen en eerstegraads hbo-lerarenopleidingen) daalt al jaren (zie ook verderop).  
 
Bijna twee derde van de eerstejaars ho-studenten heeft een weloverwogen studiekeuze gemaakt. De afgelopen 
jaren is er sprake van een lichte daling in dit aandeel in zowel het hbo als het wo, en ook dit jaar zet dit 
door in het wo. Havisten vinden minder vaak dan studenten uit het vwo en studenten uit het mbo dat zij 
hun studiekeuze weloverwogen hebben gemaakt. Ruim acht op de tien eerstejaars ervaren een goede 
binding oftewel een goede match met hun opleiding, wat wil zeggen dat zij ervan overtuigd zijn dat de 
opleiding en beroepsmogelijkheden goed passen bij hun interesses en talenten. Dit aandeel is na de lichte 
afname in vorig studiejaar nu niet verder afgenomen en blijft daarmee erg hoog in het hele hoger 
onderwijs. In de laatste meting is de ervaring van een goede match voor hbo en wo al jaren precies gelijk; 
aanvankelijk was dit voor hbo-studenten minder het geval. Studenten die vinden dat zij de voors en tegens 
van hun studie goed hebben overwogen, ervaren vaker een goede match met hun studie. 
 
Al vanaf het eerste monitoronderzoek zijn de verschillende studiekeuzemotieven stabiel. De drie belangrijkste 
motieven zijn al jarenlang inhoudelijke interesse in de opleiding, het aansluiten van de studie bij de eigen 
capaciteiten en vaardigheden en de brede beroepsmogelijkheden die de opleiding biedt. Daarbij zijn wel 
duidelijke verschillen naar achtergrondkenmerken van studenten: studiekiezers met een migratieachter-
grond laten zich bijvoorbeeld sterker leiden door extrinsieke motieven zoals het baanperspectief van de 
opleiding. Er zijn sinds 2020 wel duidelijke veranderingen in de wijze waarop studenten zich hebben 
georiënteerd, met name in het gebruik van voorlichtingsbronnen. Sinds 2020 zijn digitale bronnen 
(studiekeuze123 en sociale media) vaker geraadpleegd, terwijl overige mogelijkheden minder vaak zijn 
gebruikt; beperkingen vanwege COVID-19 lijken een aannemelijke verklaring hiervoor. Voor dit studiejaar 
na de pandemie zien we dan ook weer een stijging van het (fysiek) volgen van algemene open dagen en 
proefstudeerdagen. In lijn met voorgaande jaren hebben het bezoeken van open dagen, het raadplegen van 
instellingswebsites en proefstuderen de sterkste invloed op de studiekeuze. Vorig studiejaar stond studie-
keuze123 op een gedeelde derde plek; dit jaar is de invloed van proefstuderen en open dagen toegenomen. 
 
Net als de twee voorgaande jaren deden vier op de vijf studenten in het hoger onderwijs mee aan activiteiten in 
het kader van de studiekeuzecheck (SKC). Dit is minder dan de jaren ervoor. Mogelijk hangt die afname samen 
met de beperkingen als gevolg van COVID-19, omdat het − meestal thuis − invullen van vragenlijsten over 
de studiekeuze wel op gelijk niveau bleef. In hoeverre coronamaatregelen hier invloed op hebben gehad is 
moeilijk vast te stellen; ook in voorgaande jaren constateerden we al dat deelname aan de SKC afnam.  
  
Monitor Beleidsmaatregelen hoger onderwijs 2022-2023 |
