Vorig jaar al werd geconstateerd dat sinds de invoering van het studievoorschot met name in het hbo het 
percentage studenten zonder studieschuld behoorlijk was afgenomen. Het percentage studenten met een 
schuld van meer dan 40.000 euro is (voor hbo en wo samen) 23 procent (het eerste studievoorschotcohort). 
Vooral in het wo is dit percentage dat meer dan 40.000 schuld heeft in het eerste studievoorschotcohort 
(37%) fors hoger dan in het pré-studievoorschotcohort (22%). Voor alle lenende studenten is de gemiddelde 
studieschuld van het eerste studievoorschotcohort op de genoemde peildatum ongeveer 7.500 euro 
(nominaal) hoger dan voor het laatste cohort onder het oude stelsel (€22.971 vs. €30.041). 
 
Hoe goed is de student van 2021-2022 op de hoogte van de eigen studieschuld? Door de jaren heen is de 
hoogte van de studieschuld steeds beter bekend bij studenten en zijn studenten zich steeds meer bewust 
van hun studieschuld. Uit de Studentenmonitor komt naar voren dat in 2021-2022 53 procent van de 
studenten weet hoe groot hun studieschuld is. Van de hoogte van de uiteindelijke studieschuld kan 47 
procent een redelijk goede inschatting maken. In het studiejaar 2020-2021 denkt dertig procent van alle 
studenten dat zij de studie zullen afronden zonder schuld. Hoe groot verwachten studenten dat de 
studieschuld uiteindelijk zal zijn? Een op de vijf studenten verwacht later een schuld te hebben van meer 
dan €40.000. Drie van de tien studenten denken de studie te kunnen afsluiten zonder schuld. 
 
Het collegegeldkrediet maakt deel uit van studielening. Een student mag het bedrag aan collegegeld bij 
DUO lenen; maandelijks ontvangt de student van DUO een twaalfde van het jaarbedrag. De Wet verlaging 
wettelijk collegegeld (voor eerstejaars en voor eerste- en tweedejaars lerarenopleidingen) en daarboven de 
halvering van het wettelijk collegegeld in 2021-2022 voor iedereen vanwege coronamaatregelen hebben er 
ook voor gezorgd dat het maximum bedrag dat studenten konden lenen, verlaagd is. Het effect hiervan is 
duidelijk zichtbaar in deze monitor. Een op de vijf studenten maakt in 2021-2022 gebruik van het 
collegegeldkrediet (18% in het hbo en 24% in het wo). 
 
Voor studenten die geen recht meer hebben op reguliere studiefinanciering, een erkende opleiding volgen 
in mbo (bol) of hoger onderwijs, jonger zijn dan 56 jaar en voldoen aan de nationaliteitseisen is er het 
levenlanglerenkrediet (LLLK). In het kalenderjaar 2022 leenden bijna 14.000 studenten (incl. mbo) een 
gemiddeld maandbedrag van 233 euro. Zowel het gebruik als het maandbedrag zijn iets lager dan in 2021. 
Toen ontvingen ruim 16.000 studenten een gemiddeld bedrag aan levenlanglerenkrediet van ongeveer 250 
euro. 
Wat zijn de belangrijkste motieven om wel of niet te lenen? 
Al met al lijkt het erop dat studenten voorzichtiger zijn geworden als het gaat om hun motieven om wel of 
juist niet te lenen. Meer dan vorig jaar hebben studenten principiële bezwaren tegen lenen of wordt lenen 
afgeraden door ouders. Vaker kiezen zij voor werken in plaats van lenen. Ook zeggen steeds meer 
studenten dat zij onvoldoende kennis te hebben over leenvoorwaarden (dit jaar 20%). Voor degenen die wel 
lenen geldt dat het minder vaak voorkomt dat hun ouders dit adviseren. Ook lenen vanwege gunstige 
voorwaarden komt minder voor, net als het ontvangen van onvoldoende ouderbijdrage als motief om te 
lenen. De groep lenende studenten die een groot vertrouwen hebben in hun toekomstige inkomen, is iets 
groter geworden. 
Verandert de financiële situatie van studenten? 
Studenten hebben verschillende hulpbronnen: lenen, werken, bijdragen van ouders en een aanvullende 
beurs zijn de belangrijkste. Allereerst is gekeken naar de verhouding tussen werken en lenen. Na de invoe-
ring van het studievoorschot zijn studenten meer gaan lenen, al dan niet in combinatie met een baan. Het 
laatste jaar geldt voor een op de drie studenten dat zij zowel werken als lenen. Het percentage studenten 
dat uitsluitend betaalde arbeid verricht is in alle groepen kleiner als men hoger opgeleide ouders heeft. 
  
Monitor Beleidsmaatregelen hoger onderwijs 2022-2023 |
