2 Doorstroom en onderwijsdeelname 
Anja van den Broek, Joris Cuppen & Niels Vullings 
 Inleiding en vraagstelling 
Dit hoofdstuk beschrijft de doorstroom van mbo-4, havo en vwo naar het hoger onderwijs en de typering 
van de nieuwe instroom in de bacheloropleidingen en associate degree. We kijken hierbij naar ontwikke-
lingen sinds 2011 en gaan in op de doorstroom en instroom in relatie tot student- en opleidingskenmerken. 
We starten de tijdreeksen in het instroomjaar 2011-2012. De volgende vragen staan centraal: 
a) In hoeverre blijven de omvang en samenstelling van de doorstroom vanuit het vo en het mbo naar het 
hoger onderwijs stabiel na invoering van de maatregelen? 
b) Hoe is de doorstroom vanuit het vo en het mbo naar het hoger onderwijs verdeeld naar de 
achtergrondkenmerken van de ouders? 
c) Verandert het aandeel studenten dat één tussenjaar neemt alvorens in te stromen in het hoger 
onderwijs? 
d) Verandert de instroom in de bachelor (ook gelet op de verschillende sectoren, specifiek in 
tekortsectoren en bètatechnische studies) en in associate degrees? 
e) Verandert de instroom naar opleidingsvorm, leeftijdsopbouw, woonsituatie, vooropleiding en 
sociaaleconomische status? 
f) Verandert de instroom van het aantal buitenlandse studenten, studenten uit de Caribische delen van 
het Koninkrijk en van studenten met een functiebeperking?  
g) Hoe ontwikkelt zich de instroom van studenten die het hoger onderwijs (voor het eerst) betreden via 
selectie (zowel numerus fixus als andere selectie)? 
 Data en definities 
Doorstroomdata DUO 
Voor de analyse van de doorstroom van havo en vwo naar het hoger onderwijs is gebruikgemaakt van 
doorstroombestanden die zijn geleverd door DUO. Hieraan liggen de cohortbestanden van DUO ten 
grondslag. De basis hiervan vormen alle gediplomeerden (diplomacohorten) in het reguliere voortgezet 
onderwijs en het mbo (niveau 4) vanaf 2010-2011, het schooljaar dat zij eindexamen deden. Het 
eindexamenjaar 2011 in de tabellen en figuren staat dus voor het schooljaar 2010-2011 (waarin zij slaagden 
aan het eind van dat schooljaar); het instroomjaar 2011 staat voor het studiejaar 2011-2012. Bijvoorbeeld: 
scholieren die in mei 2011 eindexamen deden (eindexamenjaar 2010-2011) en in augustus 2011 zijn 
ingestroomd in het hoger onderwijs (studiejaar 2011-2012) zijn gekarakteriseerd als ‘directe doorstroom’. 
Studenten die één of meer tussenjaren namen, noemen we ‘indirecte’ doorstroom. Tezamen met degenen 
die niet doorstromen naar het hoger onderwijs, vormt dit de totale populatie gediplomeerden in een 
bepaald eindexamenjaar. In de Monitor beleidsmaatregelen is (voor wat betreft het mbo) alleen de 
doorstroom weergegeven voor gediplomeerden in mbo-4 bol. Omdat doorstroom vanuit de bbl naar het 
15
hoger onderwijs minder voor de hand ligt, is deze groep niet meegenomen.  
CBS microdata 
In dit hoofdstuk is op twee manieren gebruikgemaakt van CBS microdata: voor analyses van de samenhang 
tussen doorstroom en het opleidingsniveau van de ouders en voor de instroom van studenten vanuit de 
Caribische Koninkrijksdelen. De reden voor het eerstgenoemde is dat in de beschikbare DUO-bestanden het 
opleidingsniveau van de ouders ontbreekt. Doel van deze analyse is, evenals vorig jaar, het beter in kaart 
brengen van de relatie tussen het opleidingsniveau van de ouders en het doorstroomgedrag van de student. 
 
15 Voor het bbl-diplomacohort niveau 4 ligt de directe doorstroom naar het hoger onderwijs op ongeveer 6%; dit percentage is sinds 
2006 redelijk stabiel (tussen 5% en 8%) en ligt in het laatste meetjaar op 6%. 
Monitor Beleidsmaatregelen hoger onderwijs 2022-2023 |
