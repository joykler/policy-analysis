Doorstroom, onderwijsdeelname en studiekeuze 
De doorstroom vanuit mbo, havo en vwo is dit studiejaar het laagst in tien jaar. Nadat vorig jaar in de 
instroomcijfers een duidelijk ‘corona-effect’ zichtbaar was, is er dit studiejaar naar alle waarschijnlijkheid 
een ‘basisbeurseffect’ te zien. In deze monitor is niet onderzocht of er een directe relatie is tussen de 
herinvoering van de basisbeurs en de gedaalde doorstroom. Pas volgend jaar zal uit de nieuwe 
instroomcijfers blijken of de doorstroom is hersteld (bijvoorbeeld omdat dat kan blijken dat meer 
studenten een tussenjaar namen). Het aandeel studenten dat na één jaar instroomt in het hoger onderwijs 
is dit jaar negen procent. 
 
Een op de drie studenten is eerstegeneratiestudent. Zij zijn de eerste generatie van hun naaste familie die 
naar het hoger onderwijs gaat. Het aandeel eerstegeneratiestudenten is langzaam aan het dalen. Dit hoeft 
niet direct te duiden op een verminderde toegankelijkheid of kansenongelijkheid, maar kan ook te maken 
hebben met een algehele stijging van het opleidingsniveau van ouders. In het wo is het percentage 
eerstegeneratiestudenten (18%) traditioneel veel lager dan in het hbo (42%). 
 
Aan het begin van het studiejaar wonen de meeste studenten (85%) nog bij hun ouders. In de loop van het eerste 
studiejaar gaan steeds meer studenten op kamers wonen. We zien dat het percentage dat aan het eind van 
het eerste studiejaar nog thuis woont aan het stijgen is; het laatste jaar woont 71 procent van de studenten 
aan het eind van het eerste jaar nog bij hun ouders. Ter vergelijking: in 2017-2018 was dat 55 procent. In 
het wo zijn de percentages thuiswonenden nog steeds lager dan in het hbo. Het kostenaspect is de belang-
rijkste reden dat studenten niet op kamers gaan wonen: voor één op de drie thuiswonenden speelt dit een 
rol, zeker als hun ouders een lager inkomen hebben. Uit het internationale onderzoek Eurostudent VII komt 
naar voren dat vier van de tien Nederlandse studenten niet tevreden zijn over de kamerprijzen. Hiermee 
behoort Nederland tot de middenmoot van Europese landen. Een andere belangrijke reden om thuis te 
blijven wonen is de nabijheid van de onderwijsinstelling. Veertien procent vindt het simpelweg leuk om 
thuis te blijven wonen; zestien procent woont noodgedwongen thuis omdat er gebrek is aan woonruimte. 
 
De instroom van internationale studenten is de laatste jaren, vooral in het wo, enorm gestegen. De minister 
kondigde in de kamerbrief van 21 april 2023 aan maatregelen te treffen om de toestroom van internationale 
studenten te beheersen en daarmee meer balans aan te brengen in het stelsel. Dit gebeurt onder andere 
door maatregelen in de wijze van bekostiging, centrale regievoering, werving en toegankelijkheid, taal en 
het beter benutten van de voordelen van internationalisering. In 2022 was het aandeel nieuwe eerstejaars-
studenten uit het buitenland 37 procent (wo) en twaalf procent (hbo). Het aandeel internationale 
studenten uit West-Europa is de laatste jaren gedaald; vanuit overige (EER-)landen is de instroom juist 
toegenomen. Nederland staat (vergeleken met andere Eurostudentlanden) op de zevende plaats als het 
gaat om aandeel internationale studenten in de studentenpopulatie. Na afronding van de bachelor stromen 
internationale studenten minder vaak door naar een (Nederlandse) master dan Nederlandse studenten. De 
internationale instroom in masteropleidingen is wel gestegen (tot ongeveer een derde van de totale master-
instroom). Internationale studenten vallen minder uit dan Nederlandse studenten, en switchen ook minder. 
 
Het aantal opleidingen met selectieve toelating of nadere eisen fluctueert. Sommige bacheloropleidingen 
hebben een capaciteitsbeperking (numerus fixus, bijv. geneeskunde), stellen aanvullende eisen (bijv. 
kunstopleidingen) of hebben het predicaat ‘kleinschalig en intensief’ (bijv. University Colleges). Dit 
afgelopen schooljaar zijn er twaalf numerusfixusopleidingen bijgekomen in het hoger onderwijs. De laatste 
jaren is rond zestien procent van de hbo-studenten en zo’n dertig procent van de wo-studenten 
ingestroomd in een selecterende opleiding. Vooral vrouwen met een Nederlandse achtergrond zijn 
oververtegenwoordigd in deze selecterende opleidingen. Qua sociale achtergrond studeren er vooral in 
kleinschalig en intensieve opleidingen weinig eerstegeneratiestudenten en zien we (met name in het hbo) 
naar verhouding minder eerstegeneratiestudenten in fixusopleidingen. Hieruit kunnen we niet rechtstreeks 
concluderen dat het te maken heeft met ongelijke kansen bij selectie.  
 
 
 
Monitor Beleidsmaatregelen hoger onderwijs 2022-2023 | 6
