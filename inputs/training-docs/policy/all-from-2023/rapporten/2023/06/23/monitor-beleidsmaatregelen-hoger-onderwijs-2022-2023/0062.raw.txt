Verandert het aandeel studenten dat één tussenjaar neemt alvorens in te stromen in het hoger onderwijs? 
Het aandeel studenten dat na één jaar instroomt in het hoger onderwijs is dit jaar negen procent. Ten 
opzichte van andere vooropleidingen, stromen vwo-leerlingen relatief vaker door naar het hoger onderwijs 
na een tussenjaar (13%). Dit was ook in de afgelopen jaren het geval. Het aandeel studenten dat een 
tussenjaar neemt, was in de coronajaren lager. Het laatste jaar lijkt dit weer op het niveau van de andere 
jaren. In het mbo zien we geen herstel in het aandeel studenten dat instroomt na één tussenjaar. Dit blijft 
ongeveer zeven procent. 
Verandert de instroom in de bachelor (ook gelet op de verschillende sectoren, specifiek in tekortsectoren en 
bètatechnische studies) en in associate degrees? 
Dit jaar is, na de daling in de instroom van vorig jaar, de instroom nogmaals gedaald. Met de beoogde 
herinvoering van de basisbeurs in collegejaar 2023/2024, lijken studenten te wachten met het instromen in 
het hoger onderwijs. Dit kan de volgende meting pas met zekerheid vastgesteld worden. De instroom in een 
associate degree is zo goed als constant gebleven. Met name de instroom in voltijd-en deeltijd-ad is licht 
gestegen ten koste van de duale variant. Voor het reguliere hbo en wo is geen veranderd beeld zichtbaar; 
vrijwel alle studenten kiezen voor een voltijd studie. Betreft de sectoren waarin studenten studeren zijn in 
het reguliere hoger onderwijs geen veranderde samenstellingen zichtbaar ten opzichte van vorig jaar. 
Binnen de associate degrees is de instroom in economische studies afgenomen. In plaats hiervan is de 
instroom in landbouwgerichte studies en studies gedrag en maatschappij toegenomen.  
 
Na een piek in de coronatijd, normaliseert het aantal nieuwe pabostudenten zich op ongeveer 7.800 
studenten in dit studiejaar. Dit is nog iets hoger dan in het pré-coronatijdperk. De coulance en regelingen 
ten aanzien van de nadere vooropleidingseisen spelen hier wellicht een rol. De pabo is onverminderd 
populair bij vrouwen en bij studenten met een havo- en mbo-achtergrond. Bij de instroom van studenten 
met een havo- en mbo-achtergrond is ook lichte een stijging waar te nemen. De instroom studenten met 
een vwo-achtergrond in de pabo blijft redelijk constant tussen 700 en 800 per jaar. Zij hebben doorgaans 
een hoger eindexamencijfer dan de vwo-scholieren die kiezen voor een andere hbo-opleiding. De instroom 
in de tweedegraads hbo-lerarenopleidingen in de permanente tekortvakken (Nederlands, Frans, Duits, 
natuurkunde, scheikunde en wiskunde) blijft zorgelijk. In de piekjaren (2015-2016) betrof het nog bijna 
2.500 nieuwe studenten. Het laatste jaar zien we een totale daling van deze instroom van 1.538 naar 1.341 
nieuwe studenten. Bij de talen en bij de bètavakken is deze daling vergelijkbaar.  
Verandert de instroom naar opleidingsvorm, leeftijdsopbouw, woonsituatie, vooropleiding en sociaaleconomische 
status?  
De leeftijdverdeling van studenten die instromen in het wo is onveranderd gebleven; bijna negentig procent 
van de studenten is hier tussen de zeventien en negentien jaar oud. Voor de instroom in het hbo en ad 
heeft een verschuiving plaatsgevonden ten opzichte van vorige jaren, deze studenten worden namelijk 
gemiddeld steeds jonger; 42 procent in ad en 72 procent in het hbo is jonger dan twintig jaar oud. Mannen 
zijn iets ondervertegenwoordigd in bacheloropleidingen en iets oververtegenwoordigd in de associate 
degrees; dit ligt in lijn met de bevindingen in voorgaande jaren. De instroom in bacheloropleidingen naar 
vooropleidingsniveau kent dit jaar kleine verschillen. In het hbo is de instroom van mbo-studenten 
afgenomen. In het wo is het aandeel studenten met een vwo-achtergrond licht afgenomen. Dit is 
opgevangen door een lichte stijging van het aandeel buitenlandse studenten. Voor de instroom in associate 
degree-opleidingen heeft de toenemende trend in het aandeel havoleerlingen zich doorgezet, zoals ook 
reeds in vorige jaren werd gevonden. 
 
Voor de sociaaleconomische status is gekeken naar het opleidingsniveau en inkomen van de ouders en de 
achtergrond van de student (wel of geen niet-westerse migratieachtergrond). Eén op de drie studenten 
heeft ouders die beiden geen ho-opleiding hebben afgerond. Conclusie is daarnaast dat het aandeel eerste-
generatiestudenten langzaam daalt. Dit hoeft overigens niet te duiden op een toegankelijkheidsprobleem, 
maar kan ook te maken hebben met een algehele stijging van het opleidingsniveau van de bevolking. Feit is 
wel dat bijna de helft van de nieuwe studenten in het wo zowel een Nederlandse achtergrond heeft als 
hoogopgeleide ouders met een hoog inkomen. In het hbo is dit aandeel veel kleiner. 
Monitor Beleidsmaatregelen hoger onderwijs 2022-2023 |
