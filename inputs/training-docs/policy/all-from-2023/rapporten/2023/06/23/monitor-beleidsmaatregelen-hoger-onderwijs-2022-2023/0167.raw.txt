Binnen de bijzondere groepen is de groep studenten met functiebeperking het grootst; bijna een op de vier 
studenten heeft een functiebeperking en van die groep ondervindt ruim twee derde daar ook echt hinder 
van bij hun studie. Zes procent van de studenten heeft mantelzorgtaken, bijna vier van de tien ondervindt 
daarvan hinder bij hun studie. Een procent heeft zorg voor kinderen, daarvan ondervindt ruim de helft 
belemmeringen in hun studie. 
 
Relatieproblemen komen in twaalf procent van de gevallen voor en de helft daarvan wordt hierdoor 
belemmerd bij het studeren. Woon-/leefproblemen komen bij tien procent van de gevallen voor en ook 
daarvan is de impact groot. Zes van de tien ondervindt hierdoor problemen met zijn studie. Acht procent 
van de studenten zegt te maken hebben gehad met overlijden of ziekte van ouders en de helft ondervindt 
hiervan hinder bij de studie. In drie procent van de gevallen meldt een student dat hij een 
verslavingsprobleem heeft. Deze weliswaar kleine groep ondervindt hier wel in twee derde van de gevallen 
hinder bij het studeren. De mate waarin studenten belemmeringen ervaren door hun beperking of 
bijzondere omstandigheid geeft aan in hoeverre deze jonge mensen in een kwetsbare positie verkeren. 
In welke mate wijkt de studievoortgang van studenten die belemmeringen ervaren vanwege hun functiebeperking af 
van de referentiegroep? 
Bijna een van de vier studenten geeft aan een functiebeperking te hebben. Binnen deze groep komt 
ADHD/ADD en concentratieproblemen het meest voor, gevolgd door dyslexie en dyscalculie en een 
psychische aandoening. De studievoortgang van wo-studenten met een functiebeperking en belemmeringen 
is minder goed dan die van de referentiegroep. De mate waarin men door de functiebeperking belemmerd 
wordt, is ook medebepalend voor de duiding van de studievoortgang. Bijna twee derde zegt niet op schema 
te liggen, terwijl een derde van de referentiegroep dat zegt. Twee derde van de studenten met een 
functiebeperking heeft een studieachterstand opgelopen. Dit is een significante afname (verbetering) in 
vergelijking met de vorige meting. Toen hadden zeven van de tien studenten een studieachterstand. In de 
referentiegroep heeft een derde een studieachterstand. De groep met een functiebeperking heeft 
beduidend vaker een studieachterstand dan de referentiegroep. En studenten met een meervoudige 
problematiek laten een slechtere studieprogressie zien dat studenten met een enkelvoudige problematiek: 
van hen heeft bijna driekwart een studieachterstand.  
 
Wat tijdbesteding betreft is er nauwelijks een verschil met de vorige meting. In 2020-2021 besteedde de 
groep studenten met een functiebeperking gemiddeld 35,4 uur per week aan hun studie, in 2021-2022 is dat 
gemiddeld 35,7 uur per week. Een student uit de referentiegroep besteedt gemiddeld 33,1 uur per week 
aan zijn studie. Het verschil met een student met een functiebeperking van gemiddeld 2,6 uur is 
significant. Zij besteden gemiddeld meer tijd aan hun studie. 
In welke mate wijkt de studievoortgang van studenten met zorg voor kinderen, mantelzorgtaken en overige 
omstandigheden af van studenten die niet in een bijzondere omstandigheid verkeren? 
In studiejaar 2021-2022 is de studievoortgang van studenten met bijzondere omstandigheden (ongeacht 
welke) significant lager dan de studievoortgang van de referentiegroep. Eveneens komt naar voren dat alle 
studenten met bijzondere omstandigheden, ongeacht de bijzondere omstandigheid waarin ze verkeren, 
significant vaker achterlopen op hun studieschema dan de referentiegroep en dat zij significant vaker een 
studieachterstand oplopen dan de referentiegroep. Studenten met mantelzorgtaken hebben een 
tijdbesteding die aanmerkelijk hoger ligt dan de referentiegroep: namelijk 39 uur per week tegenover 36 
uur per week. Studenten met zorg voor kinderen besteden gemiddeld het kleinste aantal uren per week aan 
hun studie, namelijk 29 uur per week (het verschil met de referentiegroep is niet significant).  
In welke mate maken studenten met functiebeperkingen en bijzondere omstandigheden gebruik van beschikbare 
voorzieningen? Van welke voorziening maken zij gebruik en hoe tevreden zijn zij daarover? 
Acht van de tien studenten met een functiebeperking maken gebruik van voorzieningen. Zij maken het 
vaakst gebruik van begeleiding en advies, aanpassing van toetsen en in mindere mate volgen zij een aan-
gepast studieprogramma. Het meest tevreden zijn deze studenten over de studiefaciliteiten en het minst 
over de studiebegeleiding. Hun tevredenheid is duidelijk minder dan studenten uit de referentiegroep.  
Monitor Beleidsmaatregelen hoger onderwijs 2022-2023 |
