Sinds 2015 wordt er jaarlijks 11 miljoen euro beschikbaar gesteld voor de preventie en 
aanpak van radicalisering. In 2022 is ongeveer 3.5 miljoen euro landelijk verdeeld onder 
enkele organisaties die middels een lokale, nationale of internationale inzet bijdragen aan 
de preventie van radicalisering. Ruim twee miljoen van deze landelijke gelden gaat 
middels een subsidie naar Stichting Fier, ten behoeve van het Landelijk Steunpunt 
Extremisme. Dit is een organisatie die hulpverlening en advies biedt bij de omgang met 
personen die geradicaliseerd zijn en hun omgeving. Fonds ZOZ ontvangt 700.000 euro aan 
subsidie om in te zetten op projecten die zich richten op het verminderen van extremisme, 
polarisatie en radicalisering. Daarnaast ontvangt het ministerie van Buitenlandse Zaken 
300.000 euro om invulling te geven aan de uitwisseling van goede praktijken met derde 
landen op het gebied van preventieve maatregelen, en worden de lokale capaciteiten 
versterkt in het voor het Koninkrijk strategische regio´s, zodat buitenlandse bronnen van 
radicalisering kunnen worden aangepakt en terrorisme aan de bron wordt voorkomen en 
bestreden. 
 
De lokale versterkingsgelden (in 2022 ongeveer 7.5 miljoen euro) zijn ter ondersteuning 
van lokale activiteiten die gericht zijn op het bestrijden en verzwakken van extremistische 
bewegingen in Nederland, het voorkomen van nieuwe aanwas en het tegengaan van 
radicalisering. Van deze lokale versterkingsgelden wordt ruim 1 miljoen euro beschikbaar 
gesteld voor het trainen van professionals door het Rijksopleidingsinstituut voor tegengaan 
Radicalisering (ROR). Daarmee dragen deze gelden in zijn geheel bij aan de lokale 
preventieve aanpak van radicalisering, extremisme en terrorisme. Enkele voorbeelden van 
specifieke interventies uit 2022 zijn de inhuur van specialistische expertise op het gebied 
van duiding, de uitvoering van de persoonsgerichte aanpak, het trainen van eerstelijns 
professionals, preventieprojecten gericht op identiteitsontwikkeling, familieondersteuning, 
het vergroten van signaleringsnetwerken, het vergroten van de weerbaarheid van vatbare 
jongeren. De verantwoording van de besteding van de gelden vindt jaarlijks plaats via de 
methodiek Sisa: single information, single audit, van het ministerie van het Binnenlandse 
Zaken en Koninkrijksrelaties. 
 
Vraag (21): 
Hoe gaat de publiek-privaat samenwerking, die is voortgekomen uit het eindrapport 
Cyclotron, voor het sneller delen, analyseren en distribueren van informatie, vormgegeven 
worden en wanneer?  
 
Antwoord: 
In de afgelopen periode zijn de eerste stappen gezet in de realisatie van dit platform. In 
verschillende pilots wordt er in klein publiek-privaat verband informatie en kennis 
uitgewisseld. Ook is een juridische werkgroep opgericht, bestaande uit publieke en private 
juristen, die in kaart brengt wat er mogelijk is binnen de huidige wettelijke kaders en wat 
op de lange termijn wettelijk nodig is om dit platform te effectueren. 
Op dit moment wordt verder onderzocht wat nodig is om daadwerkelijk te komen tot een 
dergelijk samenwerkingsplatform. Daartoe is in april 2023 een programmamanager 
aangesteld die een programmaplan en een routekaart zal opstellen voor de realisatie van 
het platform. 
Bij de voortgangsrapportage van Nederlandse Cybersecuritystrategie die u in het najaar 
ontvangt, zult u ook verder worden geïnformeerd over de voortgang van het Programma 
Cyclotron. 
 
Vraag (22): 
Is er op dit moment voldoende capaciteit op de terroristenafdelingen, zowel op het gebied 
van personele bezetting als op het gebied van de praktische organisatie?  
 
Antwoord: 
Er is op dit moment voldoende capaciteit op de terroristenafdelingen (TA). Van de 
beschikbare 80 plaatsen zijn er 47 bezet. Er is momenteel sprake van een lichte personele 
onderbezetting. Deze personele onderbezetting levert geen organisatorische problemen 
op. Op de TA kan het volledige dagprogramma voor deze doelgroep worden aangeboden. 
 
Totaallijst feitelijke vragen Jaarverslag Ministerie van Justitie en Veiligheid 2022 (36360 -VI-1)  7/36
