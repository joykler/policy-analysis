Vraag (107): 
Wat is de status van de taskforce Onze hulpverleners Veilig? En wordt hierin ook in de 
behoefte voorzien van de psychologische en morele impact waar politie mee te maken 
krijgt bij geweld jegens hen?   
 
Antwoord: 
De Taskforce Onze hulpverleners veilig (hierna: taskforce) heeft als taak om bij te dragen 
aan een zinvolle aanvullende aanpak van agressie en geweld tegen hulpverleners 
(specifiek de politie, de brandweer en de boa’s). Dit doet zij door knelpunten te signaleren, 
innovatieve maatregelen te formuleren, het periodiek monitoren van de aanpak van de 
gesignaleerde knelpunten, het wegnemen van obstakels in de uitvoering en het formuleren 
van aanvullende maatregelen. Veilig werkgeverschap is een belangrijke hefboom voor het 
organiseren van meer veiligheid voor de politiemensen. Dit onderwerp is daarom in 
september vorig jaar geprioriteerd door de taskforce. In dat kader kijkt de taskforce ook 
naar hoe invulling wordt gegeven aan het zorgkader voor de betrokken agenten en hun 
thuisfront. De politie is in dit kader vanuit HRM vertegenwoordigd in de stuur- en 
projectgroep van de herziening van de richtlijn Psychosociale ondersteuning 
geüniformeerden. Deze richtlijn heeft als doel om geüniformeerden optimale psychosociale 
ondersteuning te garanderen, zodat stressgerelateerde gezondheidsklachten en werkuitval 
bij geüniformeerde hulpverleners na rampen en schokkende gebeurtenissen zo veel als 
mogelijk worden voorkomen. Op basis van deze richtlijn zijn de Teams Collegiale 
Ondersteuning bij de politie ingericht. Deze richtlijn wordt nu in opdracht van de taskforce 
uitgebreid en herzien met aanvullende thema’s van veilig werkgeverschap. De geplande 
oplevering is het voorjaar in 2024. 
 
Vraag (108): 
Hebben de uitdagingen bij inkooptrajecten, er wordt gesproken over continuïteitsrisico’s, 
gevolgen voor de uitvoering van de veiligheidstaak?  
 
Antwoord: 
De genoemde uitdagingen hebben geen gevolgen gehad voor de uitvoering van de 
veiligheidstaak. Teneinde bijvoorbeeld (eventuele) verstoringen in de 
toeleveringsleveringsketen van voertuigen op te vangen, worden voertuigen die vervangen 
worden niet direct afgestoten. Daarnaast wordt voor een aantal productgroepen bezien of 
de ijzeren voorraden opgehoogd moeten worden. Voor een aantal strategische producten 
binnen de categorie “uitrusting” heeft dit reeds plaatsgevonden. 
  
Totaallijst feitelijke vragen Jaarverslag Ministerie van Justitie en Veiligheid 2022 (36360 -VI-1)  32/36
