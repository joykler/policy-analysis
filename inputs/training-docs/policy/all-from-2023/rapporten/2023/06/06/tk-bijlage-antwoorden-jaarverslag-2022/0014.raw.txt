Vraag (44): 
Hoe hoog is het geschatte totaalbedrag wat gemeenten te veel aan voorschot ontvangen 
hebben voor de opvang van Oekraïense ontheemden en hoe wordt er toezicht gehouden 
op het terugvorderen bij de afrekening met betreffende gemeenten?   
 
Antwoord: 
Ten aanzien van de bekostigingsregeling opvang van ontheemden Oekraïne verantwoorden 
alle gemeenten uiterlijk 15 juli 2023 over hun totale werkelijke beschikbare plekken en 
(eventueel) werkelijke kosten aan de hand van Single information Single audit (SiSa) en 
een controleverklaring van de externe accountant. De gemeenten ontvangen vervolgens 
een vaststellingsbeschikking waarin is opgenomen of ze een nabetaling ontvangen en/of 
moeten terugbetalen. Pas als dit proces is afgerond is er zicht op hoe de werkelijke kosten 
zich verhouden tot de voorschotten. Het juist, volledig en tijdig afrekenen van 
voorschotten en eventueel terugvorderen/nabetalen en de monitoring van dit proces is 
belegd bij de Nationale Opvang Organisatie (NOO). De Directie Financieel Economische 
Zaken van het Ministerie houdt hier toezicht op. 
 
Vraag (45): 
Valt onder grenzen en veiligheid (6 miljoen euro) ook de inzet Mobiel Toezicht Veiligheid 
(MTV) aan de grens?  
 
Antwoord: 
Nee, de bijzondere bijdrage Grenzen en Veiligheid aan de politie is bedoeld om in 
ketenverband bij te dragen aan de verbetering van het beheer van de Europese 
buitengrenzen en de Nederlandse grens, door implementatie van het programma Grenzen 
en Veiligheid, de toepassing van moderne technologie en gebruik van slimme oplossingen. 
Deze moeten er toe leiden dat Nederland tijdig voldoet aan de Europese Verordeningen 
voor slimme grenzen. Dit gebeurt onder andere door aanpassing van diverse systemen en 
door voorbereidingen te treffen voor het informeren en opleiden van medewerkers. Er zijn 
ook middelen beschikbaar voor de benodigde capaciteit bij Afdeling Vreemdelingenpolitie, 
Identificatie en Mensenhandel (AVIM), Bureau Sirene en voor de Zeehavenpolitie. 
 
Vraag (46): 
Hoe vaak worden politiefunctionarissen naar crisisgebieden gestuurd? En waar naartoe?  
 
Antwoord: 
Nederland zendt  politiefunctionarissen uit naar (civiele) internationale missies in Oost-
Europa, de Westelijke Balkan, Noord-Afrika, de Sahel en het Midden-Oosten. Uitzending 
van politiepersoneel naar een internationale missie vindt onder meer plaats onder de vlag 
van de Europese Unie, de Verenigde Naties of de Organisatie voor Veiligheid en 
Samenwerking in Europa (OVSE). 
Op peildatum 24 mei 2023 zijn 22 politiefunctionarissen uitgezonden naar missies in 
Armenië, Georgië, Irak, Kosovo, Mali, Noord-Macedonië, Oekraïne, de Palestijnse 
Gebieden, Somalië. Ook zullen op korte termijn politiefunctionarissen worden uitgezonden 
in de EU-missies in Libië en Moldavië. 
Uw Kamer wordt over de mandaten voor uitzending (van politiepersoneel) geïnformeerd 
via artikel 100-brieven, zoals de verlenging van de Nederlandse bijdrage aan de anti-ISIS-
coalitie en de brede veiligheidsinzet in Irak in 2023 (Kamerstukken II 2022/2023, 27925, 
nr. 919), jaarlijkse voortgangsrapportages, zoals de voortgangsrapportage overige 
missiebijdragen (2023Z08622) en de voortgangsrapportage brede veiligheidsinzet in Irak 
(2023Z08619) en verslagen van de Raad Buitenlandse Zaken. 
 
Vraag (47): 
Waar zijn de middelen naar aanleiding van de Motie-Hermans bedoeld voor de bestrijding 
van discriminatie in 2022 aan besteed?   
 
Antwoord: 
Totaallijst feitelijke vragen Jaarverslag Ministerie van Justitie en Veiligheid 2022 (36360 -VI-1)  14/36
