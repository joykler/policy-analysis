Antwoord: 
De inzet van het kabinet is er op gericht om uitvoeringsorganisaties de benodigde ruimte 
te geven om de maatschappelijke opgave(n) goed uit te voeren. Hier hoort ook bij dat zij 
de ruimte krijgen om op personeel gebied keuzes te maken die het best passen bij actuele 
ontwikkelingen en de voorliggende maatschappelijke opgave van de organisatie. De IND 
maakt op veel verschillende plekken gebruik van extern personeel, bijvoorbeeld omdat 
vast personeel moeilijk vindbaar is, extern personeel beter bij specifieke werkzaamheden 
past, of omdat externen ingezet worden om snel op te kunnen schalen. De in het 
jaarverslag genoemde externe fte’s betreffen dus niet alleen inzet op de afdoening van 
asielaanvragen. Voor 2023 en de daaropvolgende jaren voert de IND, net als in 2022, 
blijvend het gesprek over wat er nodig is gezien de voorliggende maatschappelijke opgave. 
Gewenste stabiliteit maar ook noodzakelijke wendbaarheid van de IND zijn onderdeel van 
deze gesprekken.   
 
Vraag (97): 
Wat is er in het kader van het toepassen van de zelfredzaamheidstoets veranderd in de 
periode ‘na de toeslagenaffaire’? Wanneer precies en waar en hoe is dit vastgelegd?  
 
Antwoord: 
Voor zaken waar een rechtzoekende tussen wal en schip dreigt te vallen is de tijdelijke 
Regeling Adviestoevoeging Zelfredzaamheid ingesteld per 1 juli 2021. Met de regeling 
worden rechtzoekenden die onder de Wet op de rechtsbijstand vallen en die anderszins 
niet of niet goed geholpen (kunnen) worden, zo snel mogelijk wel van rechtshulp voorzien. 
Bijvoorbeeld in een zaak die op het eerste oog te eenvoudig lijkt om in aanmerking te 
komen voor een toevoeging. De evaluatie van de regeling wordt dit najaar verwacht. 
Daarnaast doet het WODC onderzoek naar onder andere de zelfredzaamheidstoets. Het 
onderzoek bevindt zich in de afrondende fase, de minister voor Rechtsbescherming zal het 
rapport, indien inderdaad gereed, met de volgende voortgangsrapportage rechtsbijstand 
voor het zomerreces naar uw Kamer sturen.  
 
Vraag (98): 
Kan per project dat in 2022 door de Justitiële ICT organisatie niet binnen budget en/of de 
planning is opgeleverd worden aangegeven waarom dat niet is gebeurd?  
 
Antwoord: 
De gevraagde gegevens zijn voor de Justitiële ICT Organisatie (JIO) niet per direct 
leverbaar. Bezien wordt of een dergelijk overzicht op termijn kan worden gedeeld met uw 
Kamer. 
 
Vraag (99): 
Wanneer gaat het wetsvoorstel dat een einde maakt aan de executieverjaring van artikel 
76 Wetboek van Strafrecht in consultatie?  
 
Antwoord: 
Over de afschaffing van de tenuitvoerleggingstermijnen vindt momenteel nog 
beleidsvorming plaats. Beoogd is deze dit najaar te voltooien. Daarbij wordt in het 
bijzonder gekeken naar de effectiviteit en proportionaliteit van het voorstel. 
 
Vraag (100): 
Wanneer wordt het wetsvoorstel bestuurlijke aanpak kinderpornografisch materiaal naar 
de Kamer gestuurd?  
 
Antwoord: 
Het wetsvoorstel wordt naar verwachting in juni ingediend bij de Tweede Kamer. 
 
Totaallijst feitelijke vragen Jaarverslag Ministerie van Justitie en Veiligheid 2022 (36360 -VI-1)  29/36
