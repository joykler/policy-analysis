Vraag (78): 
Hoeveel landen weigeren het toelaten van onderdanen in het kader van het terugkeer- en 
uitzettingsbeleid? Welke landen zijn dat?  
 
Antwoord: 
Er is één land dat de toelating van onderdanen weigert in het kader van het terugkeer- en 
uitzettingsbeleid en dat is Iran. 
 
Vraag (79): 
Hoeveel extra terugkeer is er gerealiseerd in 2022 ten opzichte van eerdere jaren?  
 
Antwoord: 
In 2022 zijn in totaal ongeveer 19.220 vreemdelingen die niet in Nederland mochten 
blijven vertrokken.1 Dit zijn niet alleen afgewezen asielzoekers maar ook mensen van wie 
de vergunning is ingetrokken of niet meer geldig is en vreemdelingen die nooit een 
verblijfsvergunning hebben aangevraagd. Dit zijn circa 740 vertrekregistraties meer dan in 
2021 en circa 430 vertrekregistraties meer dan in 2020. In 2019 lag het aantal 
vertrekregistraties hoger, met 25.640 in totaal. Dit zijn er circa 6.420 meer dan in 2022. 
Dit verschil is grotendeels te verklaren doordat de DT&V te maken heeft met een lagere 
instroom na 2019. Dit doordat er vanwege een hoger aandeel kansrijke asielaanvragen in 
de asielinstroom het aantal afwijzingen bij de IND over de afgelopen jaren lager lag. 
 
Zie ook het antwoord op vraag 77 voor een totaal overzicht van het aantal terugkeer van 
2010 t/m 2022. Verder maakt het ministerie van Justitie en Veiligheid per land de 
maandelijkse cijfers openbaar wat betreft het aantal terugkeer. Deze cijfers zijn 
gepubliceerd vanaf 2016 en zijn tevens voorzien van een nadere duiding. 
 
Zie voor het aantal terugkeer: 
https://data.overheid.nl/dataset/immigratie-vertrek-ketenbreed  
Bron: Ministerie van Justitie en Veiligheid, KMI+ (Ketenbreed Vertrek), cijfers afgerond op 
tientallen 
 
1 Het gaat hierbij om de categorieën aantoonbaar vertrek (zelfstanding vertrek en 
gedwongen vertrek) en niet aantoonbaar vertrek (zelfstandig vertrek zonder toezicht) 
binnen Ketenbreed Vertrek.  
 
Vraag (80): 
Welke voortgang is in 2022 gemaakt op het monitoren en naleven van mensenrechten aan 
de grenzen bij de inzet van Frontex?  
 
Antwoord: 
De waarborging en bescherming van ieders fundamentele rechten is onvoorwaardelijk 
onderdeel van alle activiteiten die worden uitgevoerd door Frontex. Dit is stevig verankerd 
in de Europese Grens- en Kustwachtverordening (hierna: EGKW Vo), onder andere via de 
rol van de grondrechtenfunctionaris. 
De grondrechtenfunctionaris monitort de uitvoering van de grondrechtenstrategie door 
Frontex en rapporteert periodiek aan de Raad van Bestuur over de naleving van 
fundamentele rechten aan de buitengrenzen, of er meldingen zijn gedaan in het kader van 
het klachtenmechanisme en doet – indien noodzakelijk – aanbevelingen en geeft 
informatie over de opvolging hiervan. Ook brengt de grondrechtenfunctionaris een 
openbaar jaarverslag uit over zijn activiteiten en over de mate waarin Frontex de 
grondrechten eerbiedigt bij al zijn activiteiten. 
Het jaarverslag voor 2022 is op moment van schrijven nog niet gepubliceerd. Om goed 
onderbouwde uitspraken te doen over de voortgang wacht het kabinet het jaarverslag voor 
2022 af. Daarom kan het kabinet op dit moment nog geen definitieve uitspraken doen over 
de voortgang die in 2022 is gemaakt. 
Totaallijst feitelijke vragen Jaarverslag Ministerie van Justitie en Veiligheid 2022 (36360 -VI-1)  23/36
