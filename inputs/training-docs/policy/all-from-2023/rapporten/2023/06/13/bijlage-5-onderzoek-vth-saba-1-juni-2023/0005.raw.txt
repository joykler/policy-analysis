Vergunningverlening, toezicht en handhaving (VTH) door het Openbaar Lichaam Saba 
 
 
Samenvatting 
 
Opdracht en onderzoek 
Op 4 oktober 2022 heeft de staatssecretaris van Infrastructuur en Waterstaat 
(IenW) de Inspectie Leefomgeving en Transport (ILT) verzocht een onderzoek uit te 
voeren naar vergunningverlening, toezicht en handhaving (VTH) op Bonaire, Sint 
Eustatius en Saba. De staatssecretaris verzocht ook aanbevelingen te doen voor 
verbetering van het VTH-stelsel en het invoeren van zogenoemde ‘checks and 
balances’. Het onderzoek is uitgevoerd in afstemming met de minister voor Natuur 
en Stikstof van het ministerie van Landbouw, Natuur en Voedselkwaliteit (LNV). 
 
Dit rapport geeft invulling aan dit verzoek en beperkt zich tot de uitvoering van de 
VTH-taken met betrekking tot bouwen, milieu en natuur door het Openbaar Lichaam 
van Saba (OLS). Voor het onderzoek heeft het projectteam van de ILT en LNV 2 
bezoeken gebracht aan Saba. Daarnaast zijn interviews afgenomen en documenten 
en rapporten bestudeerd. Medewerkers van het OLS hebben zonder 
terughoudendheid informatie voor het onderzoek verstrekt en ervoor gezorgd dat 
het projectteam de gewenste personen kon interviewen. 
 
Resultaten 
De ILT concludeert dat de uitvoering van VTH-taken met betrekking tot bouwen, 
milieu en natuur op Saba niet voldoet aan de wettelijke vereisten en lokale 
verordeningen. Deze conclusie berust op de volgende constateringen. 
 
Vergunningverlening 
• Er is een Hinderverordening van kracht, maar er zijn geen bedrijven 
aangewezen die vergunningplichtig zijn op grond van deze verordening. 
• Het OLS heeft geen actueel overzicht van bedrijven die na inwerkingtreding 
van het Inrichtingen- en Activiteitenbesluit BES (IAB BES) een 
milieuvergunning moeten hebben of meldingsplichtig worden. 
• Er vindt nagenoeg geen vergunningverlening plaats.  
 
Voorbeeld 
Het afvalverwerkingsbedrijf van Saba zamelt huishoudelijk- en bedrijfsafval in, 
scheidt de verschillende stromen en exporteert een groot deel van het afval. In het 
verleden werden meerdere afvalstromen verbrand. Het verbranden is nu beperkt tot 
hout en medisch afval. Voor dit bedrijf geldt geen vergunningplicht, er zijn geen 
eisen gesteld aan bijvoorbeeld de inname van afval, de luchtemissies (uitstoot) van 
de verbrandingsinstallatie of de opslag van verbrandingsassen. 
 
 
Toezicht 
• Het OLS voert geen toezicht uit met betrekking tot bouwen, milieu/hinder of 
natuur. 
 
Voorbeeld 
Een bedrijf bestaat uit verschillende onderdelen die dicht bij elkaar liggen: een 
steengroeve, een vulstation voor gasflessen, een tankstation en de opslag van 
vloeibare brandstoffen. Dit bedrijf wordt niet gereguleerd door een vergunning, het 
OLS voert geen toezicht uit. 
 
 
 
  
Pagina 5 van 39
