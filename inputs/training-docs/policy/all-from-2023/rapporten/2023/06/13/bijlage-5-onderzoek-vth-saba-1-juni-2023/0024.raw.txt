Vergunningverlening, toezicht en handhaving (VTH) door het Openbaar Lichaam Saba 
 
 
3.3  VTH Milieu 
 
3.3.1  Beleid en programma 
Milieuprogramma 
 
De eilandsraad heeft een milieuprogramma vastgesteld, dit voldoet niet aan de 
eisen van de Wet vrom BES.  
 
De eilandsraad heeft in maart 2021 de ‘Implementation Agenda for Nature & 
Environment Policy on Saba 2020-2030’ vastgesteld. Dit is het 
uitvoeringsprogramma van het Natuur en Milieu Beleidsplan Caribisch Nederland 
(NMBP-CN) 2020-2030, vastgesteld door de minister van LNV en de 
staatssecretarissen van IenW en BZK. In het document staan 
milieubeleidsinstrumenten voor zover deze relevant zijn voor het beheersen van 
druk op de koraalriffen.  
 
Het document voldoet niet aan de inhoudelijke eisen die aan een milieuprogramma 
worden gesteld en wordt niet jaarlijks vastgesteld. Daarmee is dit document geen 
milieuprogramma als bedoeld in artikel 1.5 van de Wet vrom BES. 
 
Hinderverordening 
 
Het OLS heeft geen categorieën van bedrijven aangewezen die onder de Hinder-
verordening vallen. Dit betekent dat bedrijven niet over een hindervergunning 
hoeven te beschikken. 
 
Saba heeft een Hinderverordening vastgesteld (Eilandsverordening van 19 juni 
1964) die is opgenomen op de positieve lijst van wetgeving die na 10 oktober 2010 
geldig bleef. Er is geen eilandbesluit waarbij bedrijven worden aangewezen als 
bedoeld in artikel 1 van de Hinderverordening. Dit betekent dat er geen enkele vorm 
van bedrijvigheid onder de Hinderverordening valt. Ongeacht omvang en 
milieubelasting hoeven bedrijven geen hindervergunning te hebben. 
 
Ambtelijke organisatie OLS 
 
Het OLS heeft geen vergunningverlener voor hindervergunningen aangesteld. Er is 
geen toezichthouder aangesteld voor hindervergunningen.  
 
 
3.3.2  Uitvoering 
 
Het OLS geeft geen uitvoering aan de VTH-taken voor de Hinderverordening. 
 
Op basis van een inventarisatie heeft het OLS een beeld gegeven van de bedrijven 
die actief zijn op Saba en die op grond van het ontwerp IAB vergunningplichtig 
zouden kunnen zijn (de categorieën III en IV). Daarbij is 1 bedrijf genoemd dat in 
categorie IV zou kunnen vallen. Verder zouden 4 andere bedrijven in categorie III 
kunnen vallen. De afvalstortplaats met een afvalverbrandingsinstallatie zou onder 
categorie III kunnen vallen. Dit bedrijf wordt beschreven in hoofdstuk 5 onder 
‘Klachten en signalen’.  
 
Er zijn momenteel geen bedrijven aangewezen die onder de vergunningplicht vallen. 
Daarmee geeft het OLS geen uitvoering aan VTH op gebied van 
hindervergunningen. 
  
Pagina 24 van 39
