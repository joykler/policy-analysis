Nulmeting vergunningverlening, toezicht en handhaving door het Openbaar Lichaam Bonaire 
 
De ILT constateert dat DR&O en DT&H in lopende casussen onvoldoende 
samenwerken en afstemmen om het VTH-proces goed te laten lopen. Daarnaast 
maken ze onvoldoende gebruik van de beschikbare ICT-systemen. Dit is ook in 
eerdere interne onderzoeken door het OLB zelf vastgesteld. De Raad voor de 
Rechtshandhaving komt tot eenzelfde conclusie in haar rapport ‘Handhaving natuur- 
en milieuwetgeving in Caribisch Nederland 2019’.  
 
De directies van het OLB, waaronder DR&O en DT&H, zijn ook verspreid over 
meerdere locaties en gebouwen. De geïnterviewden geven aan dat het ontbreken 
van 1 gezamenlijk gebouw de (informele) samenwerking en het delen van kennis als 
problematisch wordt ervaren.  
 
6.1.3  Cultuur en bestuurlijke beïnvloeding 
 
• Medewerkers spreken van een onveilige werksituatie. 
• Medewerkers ondervinden bij vergunningverlening- en handhavingstrajecten 
directe of indirecte beïnvloeding door bestuurders. 
 
Er bestaat een gevoel van een onveilige werksituatie binnen delen van het OLB, met 
name bij DR&O en DT&H. Dit doet zich voor op verschillende niveaus en in 
verschillende vormen. Hieronder wordt duiding gegeven aan de verschillende wijzen 
waarop zich dit voordoet. 
 
Wantrouwen op medewerkersniveau tussen DR&O en DT&H 
Als gevolg van ervaringen uit het recente verleden waarbij overtredingen van wet- 
en regelgeving achteraf zijn gelegaliseerd, ontstaat tussen medewerkers van DR&O 
en DT&H een onduidelijke situatie. Uit de dossiers is gebleken dat in die gevallen de 
onvergunde activiteit ongehinderd kan doorgaan en de situatie achteraf van de 
noodzakelijke vergunningen wordt voorzien. Dit werkt een sfeer van onderling 
wantrouwen en uiteindelijk gelatenheid bij de medewerkers in de hand. 
 
Rekening houden met bestuurlijke wensen of verwachtingen 
Velen vinden het lastig om op inhoud en zakelijk een casus te bespreken. Dit wordt 
vermeden vanwege in het verleden ervaren negatieve persoonlijke consequenties. 
Meerdere geïnterviewden maken melding van het ontbreken van steun van het 
hogere management en het BC. Dit maakt het lastig om professioneel en 
standvastig te blijven bij de uitvoering van de taken.  
In het onderzoek van BMC wordt gesteld: “…diverse voor het dossier belangrijke 
ambtenaren menen niet meer vanuit hun professionaliteit te kunnen werken maar 
veel meer vanuit het door het BC, directie of management gewenste resultaat. In 
meerdere gesprekken is aangegeven dat de ‘angstcultuur’ weer terug is.” 
 
Dit heeft onder andere gevolgen voor een doelmatige handhaving: 
“Bestuursrechtelijk handhaving vindt evenmin plaats. Als deze directie het BC 
voorstelt bestuursrechtelijk te handhaven, levert dat zelden iets op doordat het BC 
er geen gevolg aan geeft.” 
 
De Raad voor de Rechtshandhaving citeert een medewerker van DT&H: “Op Bonaire 
is ‘stevig’ overheidsoptreden, waarbij wordt doorgepakt, al decennia zelden aan de 
orde. Vaak ‘komt men er wel mee weg’, en ‘wordt de soep niet zo heet gegeten’. 
Praktijken die strijdig zijn met wettelijke bepalingen zijn al zo lang gedoogd, dat het 
vanzelfsprekendheden zijn geworden.” 
Pagina 60 van 69
