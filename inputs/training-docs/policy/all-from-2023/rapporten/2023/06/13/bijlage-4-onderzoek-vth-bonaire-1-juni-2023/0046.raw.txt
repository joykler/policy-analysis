Nulmeting vergunningverlening, toezicht en handhaving door het Openbaar Lichaam Bonaire 
 
5. Speciale onderwerpen 
 
Het OLB is bij aanvang van het onderzoek in de gelegenheid gesteld om 
onderwerpen ter beoordeling voor te leggen. Daarop zijn 2 zogenoemde prioritaire 
thema’s uit het ‘Uitvoeringsprogramma Toezicht en Handhaving 2022’ ingebracht. 
Dit zijn illegaal storten van afval en duurzame kustbebouwing. Daarnaast is een 
dossier over de voorgenomen ontwikkeling van een resort ter beoordeling 
voorgelegd. 
 
5.1  Illegaal storten afval 
 
5.1.1  Beleid 
In het ‘Uitvoeringsprogramma Toezicht en Handhaving 2022’ is onder prioriteit 1 
‘Illegaal storten van afval’ opgenomen. Het beleidskader wordt gevormd door het 
Afvalbeheer- en uitvoeringsplan Bonaire 2013-2022, waarin het voorkomen van 
zwerfvuil en illegale stort als een van de speerpunten is benoemd door onder meer 
het aanscherpen van toezicht en handhaving.  
 
5.1.2  Uitvoering 
 
De rol voor DT&H bij de aanpak van het illegaal storten van afval in 2022 en 2023 is 
niet vastgesteld, zodat niet duidelijk is welke acties DT&H zal ondernemen. 
 
Het BC heeft het ‘Programma Afvalbeheer op Maat Bonaire’ vastgesteld. Het 
conceptprojectplan ‘Illegale stort en zwerfafval: Pilot Opruimen en Communicatie, 
11 oktober 2022, versie 0.1 (concept)’ is onderdeel van dit programma. Er is geen 
vastgestelde versie van dit projectplan verstrekt. 
 
Het conceptprojectplan richt zich op een pilot voor de aanpak van illegale stort door 
het in kaart brengen van locaties, het opruimen van 4 geïnventariseerde locaties en 
een communicatiecampagne. Het doel van de pilot is het verzamelen van gegevens 
voor het verbeteren van de aanpak vanaf 2023. In januari 2023 wordt een 
communicatiecampagne ingericht. In februari tot met april 2023 vindt het opruimen 
van de 4 pilotlocaties met illegale stort plaats. In mei 2023 vindt vervolgens de 
evaluatie van het project plaats. 
 
Het conceptprojectplan vermeldt geen rol voor DT&H, gesteld wordt dat Selibon 
verantwoordelijk is voor het opruimen van de illegale stortlocaties. Het is niet 
gebleken dat toezicht, handhaving, het sanctiebeleid en de interventiematrix een rol 
spelen bij deze aanpak. In het verslag van het tweewekelijkse handhavingsoverleg 
van DT&H van 11 januari 2023 staat dat voor ‘Illegale stortingen’ een 
projectvoorstel opgesteld moet worden. Niet duidelijk is wat dit projectvoorstel zal 
inhouden en hoe het zich verhoudt tot het conceptprojectplan. 
 
Bij de verstrekte dossiers bevond zich 1 document waarbij sprake is van een illegale 
storting van huisvuil. De dader kreeg 24 uur om dit te verwijderen en een 
betalingsbewijs te overleggen, waaruit moest blijken dat het afval bij de stortplaats 
was afgegeven. Er zijn geen stukken verstrekt waaruit blijkt dat de overtreding is 
opgeheven of dat handhavend is opgetreden. 
 
 
 
 
Pagina 46 van 69
