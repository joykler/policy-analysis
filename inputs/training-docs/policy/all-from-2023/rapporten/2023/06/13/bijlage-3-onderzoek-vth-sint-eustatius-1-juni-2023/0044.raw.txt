Vergunningverlening, toezicht en handhaving (VTH) door het Openbaar Lichaam Sint Eustatius 
 
 
Bij de transitie in 2010 is gekozen voor legislatieve terughoudendheid. Diverse 
Nederlands-Antilliaanse regelingen zijn per 10 oktober 2010 getransformeerd tot 
regelingen voor CN. Dit geldt ook voor de regelgeving op het terrein van VTH voor 
bouwen, milieu en natuur. Daarnaast is de Wet vrom BES vastgesteld. Deze wet is 
slechts gedeeltelijk in werking getreden. Veel regelgeving is nog steeds vastgelegd 
in eilandelijke verordeningen die vaak niet zijn aangepast na 10 oktober 20210. Dit 
is anders voor OLE, waar veel verordeningen zijn geactualiseerd als onderdeel van 
de aanpak om de zaken bij OLE weer op orde te krijgen.  
 
Uit de interviews bleek echter dat het OLE onvoldoende capaciteit heeft om 
verordeningen op te stellen of te actualiseren. Vooral aan juridische capaciteit is 
gebrek. Een voorbeeld is de invulling van de functionele eisen uit het Bouwbesluit. 
Het OLE gebruikt de BES-code hiervoor bij beoordeling van aanvragen voor een 
bouwvergunning, maar heeft dit document niet als regelgeving of beleidsregel 
vastgesteld. 
 
Sinds oktober 2019 is het uitgangspunt van legislatieve terughoudendheid 
losgelaten. In plaats daarvan geldt het principe van ‘comply or explain’. 
Uitgangspunt is dat nieuw beleid, wetgeving en investeringen voor Europees 
Nederland ook gelden voor CN (comply). Als er goede en uitlegbare redenen zijn om 
daarvan af te wijken, wordt een uitzondering voor CN gemaakt (explain). De 
verwachting is dat met het principe van ‘comply or explain’ onder andere de 
geldende regelgeving voor de BES actueler wordt.  
 
Het aankomende IAB BES geeft voor milieu het noodzakelijke kader voor 
programmering en uitvoering van vergunningverlening en toezicht. Op dat moment 
komt de hinderverordening te vervallen. De datum van inwerkingtreding van het 
IAB BES is meerdere keren uitgesteld. Daardoor ontstaat een afwachtende houding 
bij ondernemers en het OLE en blijft regulering van milieubelastende activiteiten uit. 
Het OLE heeft expliciet aangegeven te wachten op de inwerkingtreding van het IAB  
BES en tot die tijd geen hindervergunningen te verlenen. 
 
Onder het IAB BES zullen kleine bedrijven in categorie I onder algemene regels 
gaan vallen en worden de bedrijven in categorie II meldingsplichtig. De bedrijven in 
categorie III kunnen de meeste milieubelasting veroorzaken en worden 
vergunningplichtig. Ook zal een milieuvergunningplicht gaan gelden voor een hotel 
met 10 kamers of meer als dat in een gevoelig gebied of in de bufferzone gevestigd 
gaat worden. Omdat op dit moment geen gebieden zijn aangewezen als gevoelig 
gebied of bufferzone zal deze vergunningplicht voor geen enkel hotel gaan gelden, 
ook niet voor de grote resorts aan de kust. 
 
6.2  Conclusie 
De interviews en het documentenonderzoek bevestigen de conclusies uit vorige 
hoofdstukken, waaruit blijkt dat de basis binnen het OLE voor reguliere uitvoering 
van VTH om diverse redenen niet op orde is. Daarvoor zijn achterliggende oorzaken 
te onderscheiden met betrekking tot organisatie en personeel, middelen en 
processen, cultuur en bestuurlijke beïnvloeding en de betrokkenheid van het Rijk. 
Door veel, soms sterk verweven oorzaken is een fundamentele wijziging van de 
uitvoering van de VTH-taken nodig om tot verbetering te komen.  
  
Pagina 44 van 49
