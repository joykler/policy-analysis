Vergunningverlening, toezicht en handhaving (VTH) door het Openbaar Lichaam Sint Eustatius 
 
 
Het BES Bouwbesluit 2017 beschrijft technische eisen waaraan aanvragen voor 
bouw- en gebruiksvergunningen moeten worden getoetst. Een bouwwerk moet 
voldoende bestand zijn tegen gecombineerde permanente belasting, veranderlijke 
belasting en wind (artikel 2.1). Het bestuur moet door middel van beleidsregels 
aangeven wanneer er voldaan wordt aan desbetreffende functionele eis. Ook de 
minister kan een ministeriële regeling vaststellen ter uitwerking van deze eisen 
(artikel 6.2). Dit is niet gebeurd. 
 
De BES-code is in december 2010 in opdracht van het Ministerie van Binnenlandse 
Zaken en Koninkrijksrelaties opgesteld. Deze code kan als beleidsregel ter 
beoordeling van het aspect ‘constructieve veiligheid’ gelden. De BES-code is niet als 
beleidsregel vastgesteld, in de praktijk wordt wel aan deze code getoetst bij 
aanvragen van een bouwvergunning. 
 
3.2.2  Uitvoering 
Informatie en dossiervorming 
 
Bouwvergunningen en processtukken worden bij de unit VTH geregistreerd en 
bewaard. 
 
Voor de selectie van bouwvergunningen zijn voor 2020 en 2021 2 lijsten verstrekt. 
Voor 2022 is per ongeluk geen lijst verstrekt. De dossiers zijn op aanvraag als 
fysieke versie bij de vergunningverlener beschikbaar. Met het digitaal opslaan van 
dossiers is vorig jaar een start gemaakt. 
 
Het OLE stelt dat bij bouwaanvragen ook bouwtekeningen en technische 
specificaties moeten worden ingediend, om na te gaan of deze voldoen aan wet- en 
regelgeving. Ook wordt beoordeeld of de plannen passen binnen het Ruimtelijk 
Ontwikkelingsplan (ROP). In de dossiers van de bouwvergunningen ontbreken deze 
beoordelingen.  
 
Procedure 
 
Voor het verlenen van bouwvergunningen is een concept-stroomschema opgesteld. 
Er is geen formeel vastgestelde procesbeschrijving.  
 
Het OLE heeft een concept-stroomschema ‘processes building permits’ verstrekt. 
Hierin wordt op hoofdlijnen de vergunningverleningsprocedure voor bouwaanvragen 
weergegeven. Daarbij wordt vermeld welke documenten overlegd moeten worden 
en welke adviseurs betrokken worden. Het document is niet bestuurlijk vastgesteld 
en heeft geen gedetailleerde procesbeschrijving met de achtereenvolgende stappen, 
verantwoordelijkheden en termijnen.  
 
Adviseurs 
Voor het indienen van een bouwaanvraag wordt een standaardformulier gebruikt. 
Hier is een ‘CHECKLIST BUILDING AND HOUSING DEPARTMENT’ bijgevoegd die 
bedoeld is voor intern gebruik. Hierop staat vermeld welke afdelingen of directies 
geraadpleegd moeten worden, onder andere Domain Department, Traffic 
Department, Fire Department. In de onderzochte dossiers is deze lijst niet ingevuld.  
  
Pagina 27 van 49
