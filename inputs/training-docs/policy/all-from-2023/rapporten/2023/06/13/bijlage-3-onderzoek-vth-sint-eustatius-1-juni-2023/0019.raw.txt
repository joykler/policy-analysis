Vergunningverlening, toezicht en handhaving (VTH) door het Openbaar Lichaam Sint Eustatius 
 
 
2. Sint Eustatius en het Openbaar Lichaam  
 
2.1  Sint Eustatius in feiten en cijfers 
Sint Eustatius is een zogenoemd Openbaar Lichaam binnen Nederland, ook wel een 
‘bijzondere gemeente’. Tot 2010 maakte Sint Eustatius deel uit van de Nederlandse 
Antillen. Sinds 10 oktober 2010 hoort het eiland, net als Bonaire en Saba, tot 
Caribisch Nederland (CN). 
 
Op 1 januari 2021 had Sint Eustatius 3.142 inwoners. De verwachting van het 
Centraal Bureau voor de Statistiek (CBS) is dat de bevolking tot 2032 met 400 
inwoners zal toenemen. Lange tijd was Sint Eustatius alleen bereikbaar per 
vliegtuig. Sinds eind november 2021 vaart er een ferry waardoor het eiland nu ook 
via zee is verbonden met Saba en Sint Maarten. De economie op het eiland is voor 
een groot deel afhankelijk van de aanwezigheid van een olieterminal. Het OLE 
probeert de economie te diversifiëren, door ook in te zetten op hoogwaardig en 
duurzaam toerisme en landbouw. 
 
2.2  Het bestuur van het OLE 
Sint Eustatius wordt bestuurd door een eilandbestuur en de Nederlandse 
Rijksoverheid. Het belangrijkste verschil met Europees Nederland is dat er sprake is 
van een andere bestuurlijke indeling. De bestuurslaag van de provincie ontbreekt, 
maar ook andere organisaties zoals een waterschap of een omgevingsdienst zijn 
niet aanwezig. Hierdoor is het openbaar lichaam voor veel onderwerpen 
verantwoordelijk die in Europees Nederland bij andere publieke instanties zijn 
belegd. 
 
Sint Eustatius maakt momenteel een overgangsperiode door. In 2018 is de 
‘Tijdelijke wet taakverwaarlozing Sint Eustatius’ ingevoerd om de bestuurlijke orde 
te herstellen, bestuurlijke werkprocessen te verbeteren en de ambtelijke organisatie 
te herstructureren. De Memorie van Toelichting noemt hierbij ook het op orde 
brengen van het stelsel van verordeningen en vergunningverlening en een daarbij 
horend handhavings- en toezichtsregime. Met de invoering van de wet werd de 
eilandsraad tijdelijk ontbonden en werden een regeringscommissaris en een 
plaatsvervangend commissaris benoemd. In 2020 is de ‘Wet herstel voorzieningen 
Sint Eustatius’ aangenomen om de tijdelijke voorzieningen te verlengen en regels 
vast te stellen voor een geleidelijk herstel van het bestuur van het openbaar 
lichaam. Belangrijke stappen waren de verkiezing in oktober 2020 van de 
eilandsraad door de inwoners van Sint Eustatius en de benoeming van 2 
commissarissen door de eilandsraad op 4 oktober 2022. Op 15 mei 2023 hebben de 
inwoners van Sint Eustatius een nieuwe eilandsraad gekozen en zijn 2 
gedeputeerden aangesteld. De eilandsraad bestaat uit 5 eilandraadsleden. 
 
Voorlopig houdt de regeringscommissaris extra bevoegdheden, zoals de benoeming 
van personeel en de verantwoordelijkheid voor de begrotingen inclusief financiële 
reglementen en de goedkeuring van andere verordeningen. Sinds 18 maart 2023 is 
het personeelsrecht hersteld. Daarmee heeft de eilandsraad en benoemde 
verantwoordelijke gedeputeerde de taken en verantwoordelijkheden voor personeel 
teruggekregen. Voor herstel van het budgetrecht wordt momenteel de procedure 
gevolgd om dit via Koninklijk Besluit terug te geven aan de eilandsraad per eind mei 
of begin juni 2023. De regeringscommissaris blijft verantwoordelijk voor de 
  
Pagina 19 van 49
