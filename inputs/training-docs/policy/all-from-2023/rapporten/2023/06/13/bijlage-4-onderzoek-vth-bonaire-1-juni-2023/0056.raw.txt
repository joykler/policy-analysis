Nulmeting vergunningverlening, toezicht en handhaving door het Openbaar Lichaam Bonaire 
 
6. Interviews en documentenonderzoek 
 
Tijdens het onderzoek zijn medewerkers geïnterviewd van het OLB en van overige 
organisaties die op Bonaire betrokken zijn bij het VTH-proces voor bouwen, milieu 
en natuur. Zo probeert de ILT een breder beeld te schetsen van achterliggende 
oorzaken van de bevindingen die in de vorige hoofdstukken zijn beschreven. 
 
Als mondelinge, niet-gedocumenteerde, informatie door tenminste 3 verschillende 
geïnterviewden is bevestigd, is deze in dit hoofdstuk gebruikt. Daarnaast is gebruik 
gemaakt van interne (concept)documenten van het OLB en van onderzoeken die 
zijn uitgevoerd door andere organisaties die raken aan het thema VTH op de BES-
eilanden. 
 
6.1  Bevindingen 
 
6.1.1  Personeel en organisatie 
 
• DR&O en DT&H hebben te maken met langdurig openstaande vacatures. 
• Directeuren en afdelingshoofden worden regelmatig aangesteld op een contract 
van maximaal 3 jaar. 
• DR&O en DT&H hebben een breed takenpakket zodat prioritering en duidelijke 
aansturing cruciaal zijn. Deze prioritering en aansturing vinden echter 
onvoldoende plaats. 
• Binnen het OLB lopen meerdere afzonderlijke verander- en verbetertrajecten die 
de uitvoering van VTH raken en die op verschillende tijdstippen zijn gestart. 
• Het opleidingsniveau van medewerkers voldoet in veel gevallen niet meer aan 
de toegenomen eisen. 
 
Directie R&O 
De medewerkers zijn verdeeld over 4 afdelingen: Beheer Openbare Ruimte, Beleid & 
Projecten, Realisatie en het Project Uitvoeringsbureau. Daarnaast is er een 
stafafdeling die verantwoordelijk is voor onder andere financiële controle, 
kwaliteitszorg en officemanagement. De directie heeft een zeer breed takenpakket: 
Natuur en Milieu, Civiele Werken, Ruimtelijke Ordening en Erfgoed. 
• Economische Zaken, Grondzaken, Vergunningverlening, Landmetingen,- 
Beheer openbare ruimte en gebouwen, Landbouw, Veeteelt en Visserij 
(LVV). 
• Project Uitvoeringsbureau (PUB). 
• Ondersteunende processen: Administratief, Juridische advies, financieel 
beheer, balie/Klant Contact Centre, Commissie Grote Projecten. 
 
Citaat uit ‘Aanpak DVP; versie BC mei 2022: 
“De directie bestaat uit 87,5 fte, maar in de praktijk is financiering voor 73,5 fte 
beschikbaar. Als gevolg van vergrijzing van het personeelsbestand komt van die 
73,5 fte ongeveer 11 fte in aanmerking voor een zogenoemde ‘seniorenregeling’ 
voor vervroegde uitdiensttreding. 
Het bovenstaand beeld maakt helder dat in de afgelopen jaren langzaam maar zeker 
…. de Directie R&O is geslonken in omvang, en de huidige effectiviteit veel lager is 
dan het oorspronkelijke uitgangspunt doet vermoeden. Dit terwijl …… de vraag naar 
diensten van Directie R&O fors is toegenomen. Daarnaast stellen thema's als 
klimaatverandering, belang van natuurbeheer, de groei van het toerisme, de 
toename in en complexiteit van ruimtelijke ontwikkelingsvragen, de Directie R&O 
voor grote en soms lastig met elkaar te verenigen opgaven.”  
Pagina 56 van 69
