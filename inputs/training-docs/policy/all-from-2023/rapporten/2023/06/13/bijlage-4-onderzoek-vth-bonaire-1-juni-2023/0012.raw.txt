Nulmeting vergunningverlening, toezicht en handhaving door het Openbaar Lichaam Bonaire 
 
Kultura i influensia atministrativo 
• OLB no ta ofresé un ambiente di trabou sigur kaminda empleadonan ta sintí 
ku nan tin sosten di mando atministrativo ora nan mester tuma desishonnan 
ku no ta konta ku aprobashon atministrativo.  
• Ta instruí empleadonan di OLB pa duna pèrmit. Tambe ta intimidá nan pa no 
kuminsá òf sigui ku akshonnan den kuadro di mantenshon (di lei). 
• For di dosiénan ku a investigá ta resultá ku despues ta legalisá situashonnan 
ilegal. Esaki por ta aseptabel den situashonnan eksepshonal, sinembargo na 
Boneiru esaki ta sosodé regularmente. 
 
Embolbimentu di Gobièrnu Sentral 
• Gobièrnu Sentral ta enfoká riba maneho i programashon, miéntras ku e 
implementashon real ta risibí poko atenshon. 
• A posponé e fecha di entrada na vigor di e Desishon di Establesimentu i 
Aktividat BES diferente bia. Pa e motibu ei empresarionan i OLB ta tuma un 
aktitut di sinta warda relashoná ku petishonnan i otorgamentu di pèrmitnan 
di molèster. 
• Representante di Reino tin e kompetensia pa apliká supervishon 
intergubernamental (IBT), pero falta un kuadro di maneho pa aplikashon di 
IBT i no a nombra supervisornan pa duna sosten pa e tarea akí.  
• Bishitanan di trabou, gruponan piloto i taskforcenan ku un nivel di ambishon 
ku no ta kuadra ku e forsa ehekutivo ta forma un peso pa OLB. Pa e motibu 
ei trabounan regular ta haña ménos prioridat.  
 
Konklushon 
Implementashon di e tareanan di VTH di parti di OLB no ta na òrdu. Den e proseso 
falta siguridat hurídiko, loke ta pone ku por surgi arbitrariedat. E interesnan ku 
legislashon riba tereno di konstrukshon, medioambiente i naturalesa ta pretendé di 
ta protehé, no ta ser protehé òf no ta ser protehá sufisientemente. Esfuersonan di 
parti di OLB i Gobièrnu Sentral pa trese mehorashon den esaki no a duna sufisiente 
resultado. Debí na e kantidat di kousanan akí, hopi biaha fuertemente ligá na otro, 
ta rekerí un kambio fundamental di e tareanan di VTH pa logra mehorashon. 
 
OLB no tin e konosementu i eksperensia rekerí pa por ehekutá e tareanan di VTH 
adekuadamente. No a duna pèrmit pa diferente kompania i aktividat. No ta embolbí 
konsekuentemente i na tempu konseheronan rekerí pa lei ora di dunamentu di 
pèrmit. No ta publiká desishonnan manera debe ser i e prosesonan no ta 
transparente. Supervishon ta tuma lugá riba base ad hoc i mantenshon no ta 
kondusí na drecha e violashon. 
 
E tamaño di Boneiru komo komunidat chikitu i distansia kòrtiku ku gobernantenan 
ta  hasi ehekushon profeshonal i independiente di e proseso di VTH mas difísil. Esaki 
ta ser reforsá pa motibu di falta di ‘checks and balances’ adekuado den e 
organisashon. E Representante di Reino den su ròl komo último ‘check and balance’ 
den e proseso di VTH ta duna kontenido limitá na e responsabilidat akí. E tin 
kompetensianan si, pero no tin supervisornan pa dun’é sosten den su tareanan. 
 
Rekomendashonnan 
ILT ta hasi e siguiente proposishonnan pa mehorashon di implementashon di e 
tareanan di VTH relashoná ku konstrukshon, medioambiente i naturalesa. 
 
 
 
 
Pagina 12 van 69
