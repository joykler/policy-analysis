Vergunningverlening, toezicht en handhaving (VTH) door het Openbaar Lichaam Sint Eustatius 
 
 
Samenvatting 
 
Opdracht en onderzoek 
Op 4 oktober 2022 heeft de staatssecretaris van Infrastructuur en Waterstaat 
(IenW) de Inspectie Leefomgeving en Transport (ILT) verzocht een onderzoek uit te 
voeren naar vergunningverlening, toezicht en handhaving (VTH) op Bonaire, Sint 
Eustatius en Saba. De staatssecretaris verzocht ook aanbevelingen te doen voor een 
verbetering van het stelsel en het invoeren van zogenoemde ‘checks and balances’. 
Het onderzoek is uitgevoerd in afstemming met de minister voor Natuur en Stikstof 
van het ministerie van Landbouw, Natuur en Voedselkwaliteit (LNV).  
 
Dit rapport geeft invulling aan het verzoek en beperkt zich tot de uitvoering van de 
VTH-taken met betrekking tot bouwen, milieu en natuur door het Openbaar Lichaam 
van Sint Eustatius (OLE). Voor het onderzoek heeft het projectteam van de ILT en 
LNV 2 bezoeken gebracht aan Sint Eustatius. Daarnaast zijn interviews afgenomen 
en zijn documenten en rapporten bestudeerd. Medewerkers van het OLE hebben 
zonder terughoudendheid informatie voor het onderzoek verstrekt en ervoor 
gezorgd dat het projectteam de gewenste personen kon interviewen. 
 
Resultaten 
De ILT concludeert dat de uitvoering van VTH-taken met betrekking tot bouwen, 
milieu en natuur op Sint Eustatius niet voldoet aan de wettelijke vereisten en lokale 
verordeningen. Deze conclusie berust op de volgende constateringen. 
 
Overkoepelend 
• Het bestuurscollege heeft het ‘Uitvoeringsprogramma Toezicht en 
Handhaving’ vastgesteld, het ‘Beleidsdocument Toezicht en Handhaving’ is 
niet vastgesteld. 
• De scheiding tussen vergunningverlening en toezicht is gerealiseerd door 
deze bij verschillende medewerkers te beleggen. ‘Checks and balances’ zoals 
vastgestelde werkprocessen en collegiale toetsing ontbreken. 
• Het OLE maakt geen gebruik van digitale systemen voor verifieerbare 
vergunningverlening, uitvoering van toezicht en handhaving. Registratie van 
documenten vindt op uniforme wijze plaats maar is onvolledig. 
• Het OLE stuurt niet op de uitvoering van VTH-taken. 
• Vergunningverleners en toezichthouders organiseren onderlinge 
afstemming, een integrale aanpak voor complexe dossiers ontbreekt. 
 
Vergunningverlening 
• Bouwvergunningen worden afgegeven volgens een concept flow-chart. Er is 
1 hindervergunning verleend in 2020, door een extern ingehuurde 
vergunningverlener. Natuurvergunningen worden verleend voor 
wetenschappelijk onderzoek. 
• Het OLE heeft geen actueel overzicht van bedrijven die op dit moment 
vergunningplichtig zijn en na inwerkingtreding van het Inrichtingen- en 
Activiteitenbesluit BES (IAB BES) een milieuvergunning moeten hebben. 
 
Voorbeeld 
Bij de bouw van het Golden Rock Resort zijn per bouwfase bouwvergunningen 
verstrekt. Voor verschillende activiteiten hadden ook natuurvergunningen 
aangevraagd en verleend moeten worden. Dit is niet gebeurd. 
  
Pagina 5 van 49
