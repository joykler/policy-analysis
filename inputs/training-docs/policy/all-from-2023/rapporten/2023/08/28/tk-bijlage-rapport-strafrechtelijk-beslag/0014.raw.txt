Afbakening van de focus  
De Raad heeft geen onderzoek gedaan naar de rechtmatigheid van de beslissingen die zijn genomen 
in het ketenproces inbeslagneming door het OM en/of de rechter. Ook de inhoudelijke kwaliteit van 
de documentatie, zoals het proces-verbaal, de Kennisgeving van Inbeslagneming (KVI) enz., blijft 
buiten de scope van dit onderzoek. 
 
1.4.3 Methode van onderzoek 
 
Literatuurstudie 
De Raad heeft met het oog op de opstelling van het toetskader (zie paragraaf 1.4.3) kennisgenomen 
van relevante literatuur. Dit betrof vooral wet- en regelgeving. Ook zijn documenten betreffende het 
functioneren van de strafrechtelijke keten op de BES-eilanden bestudeerd. 
 
Documentstudie 
De Raad heeft alle relevante documenten opgevraagd. Uit deze documenten heeft de Raad afgeleid 
welke procedures en middelen door de ketenpartners zijn bepaald met het oog op de uitvoering van 
de wet- en regelgeving. De documentenstudie heeft inzicht geboden in de mate van beschikbaarheid 
en bruikbaarheid van de procedures en middelen, zoals de bewaarlocaties. 
 
Interviews 
Er zijn gesprekken gehouden met medewerkers van de betrokken organisaties. Om een goed beeld te 
krijgen zijn functionarissen geïnterviewd die vanuit verschillende verantwoordelijkheden betrokken 
zijn bij het proces van inbeslagname. 
 
Bezoek locaties 
De Raad heeft verschillende locaties bezocht waar in beslag genomen goederen worden bewaard. 
Daarmee heeft de Raad vastgesteld of deze locaties inderdaad beschikbaar zijn en toegerust zijn voor 
hun functie. Daarnaast is op deze locaties gekeken of de bewaring van deze goederen in 
overeenstemming is met de wet- en regelgeving en interne procedures. 
 
Analyse 
Alle informatie is geanalyseerd aan de hand van het toetsingskader (zie hierna paragraaf 1.4.4).  
 
Validatie interviews en rapportage 
In het kader van hoor en wederhoor zijn alle interviewverslagen voorgelegd aan de geïnterviewde 
functionarissen. Hun opmerkingen zijn verwerkt. De bevindingen van het onderzoek zijn voorgelegd 
aan inhoudelijk deskundige functionarissen van de betrokken organisaties voor een check op de feiten 
conform artikel 30, lid 2, Rijkswet Raad voor de rechtshandhaving. 
 
Rapportage 
De onderzoeksbevindingen, afgezet tegen het toetskader, dragen gezamenlijk bij aan een beeld van 
de aanpak van inbeslagneming. De uitkomsten die dit heeft opgeleverd, zijn weergegeven in dit 
rapport.
