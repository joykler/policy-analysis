Voorwoord  
 
Dit rapport van de Raad voor de rechtshandhaving gaat over de stand van zaken van het strafrechtelijk 
beslag op Bonaire, Sint Eustatius en Saba. Ook neemt dit rapport de aanbevelingen uit de rapportage 
van 2015 over strafrechtelijk beslag onder de loep. 
Het strafrechtelijk beslag is een proces dat niet in het middelpunt van de belangstelling staat, maar 
dat wel essentieel is en goed georganiseerd moet zijn. Opsporingsinstanties nemen regelmatig 
goederen in beslag zoals (vals) geld, drugs, wapens en auto’s. Deze goederen dienen na inbeslagname 
op de juiste wijze geregistreerd, beheerd en eventueel vernietigd te worden.  
Zeker bij goederen als wapens en drugs is het van belang dat deze geen schade meer kunnen 
aanrichten in de samenleving. De uitvoering van het strafrechtelijk beslag raakt tevens aan de 
integriteit van de betrokken organisaties en vereist alleen daarom al om een kwalitatief goede (dus 
zorgvuldige) uitvoering.  
De Raad voor de rechtshandhaving concludeert op basis van de uitkomsten van dit onderzoek dat het 
proces van strafrechtelijk beslag op Bonaire, Sint Eustatius en Saba in de praktijk goed verloopt. Dit is, 
zoals uit deze rapportage blijkt, vooral te danken aan diverse initiatieven die zijn genomen om dit 
proces te verbeteren. Het verheugt de Raad ook dat organisaties elkaar goed weten te vinden en 
daarbij op een positieve en pragmatische manier samenwerken. Het Papiamentse spreekwoord ‘Un 
1
man ta laba otro, tur dos ta bira limpi’ blijkt ook hier van toepassing.  
Ten slotte wil de Raad iedereen die een bijdrage heeft geleverd aan dit onderzoek daarvoor bedanken. 
 
DE RAAD VOOR DE RECHTSHANDHAVING 
Mr. M.I. Koelewijn, voorzitter 
Mr. M.R. Clarinda  
Mr. L.M. Virginia 
  
  
 
 
 
1
 Letterlijk: ‘Als de ene hand de andere wast, worden ze beide schoon’. Oftewel: wie samenwerkt, bereikt 
meer.
