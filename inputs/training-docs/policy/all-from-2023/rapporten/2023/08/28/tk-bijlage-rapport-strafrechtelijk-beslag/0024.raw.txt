2.2.4 Douane van de Belastingdienst CN 
 
Uitvoering inbeslagname 
Bij de douane voert de afdeling ‘Fysiek Toezicht’ de controles in de haven en luchthaven uit 
(grenstoezicht). Bij deze afdeling worden bij de controles ook mogelijk goederen aangetroffen die voor 
inbeslagname in aanmerking komen. In de praktijk worden deze goederen meestal aangetroffen op 
de luchthaven.  
Goederen die - om verschillende redenen - niet binnen de grenzen mogen komen zoals drugs en 
(vuur)wapens worden in de regel na inbeslagname direct overgedragen aan de KMar of het KPCN. Het 
gaat hierbij om goederen die op strafvorderlijke gronden in beslag worden genomen.  
Naast wapens, drugs en geld zijn er ook andere goederen die door de douane in beslag worden 
genomen, zoals medicijnen. Je kunt stellen dat alle goederen die vallen onder het etiket ‘VGEM’, dit 
staat voor Veiligheid, Gezondheid, Economie en Milieu, en niet binnen de landsgrenzen mogen 
worden gebracht, voor inbeslagname in aanmerking komen. Een voorbeeld daarvan zijn goederen die 
26
vallen onder de CITES -wetgeving zoals bepaalde dieren, planten en koralen. In de praktijk gaat het 
bij inbeslagname vooral om drugs en geld.  
Hoewel sommige procedures die kunnen leiden tot inbeslagname bijzonder ingewikkeld zijn, zoals de 
procedure die gevolgd moet worden in het kader van de ‘Wet ter voorkoming van witwassen en 
financieren van terrorisme BES’, is de expertise aanwezig om deze procedures goed af te handelen zo 
geeft men aan. De procedures zijn duidelijk, goed doordacht en er wordt nadrukkelijk op naleving 
gestuurd.  
Ook bij de douane is de capaciteit schaars, maar dit leidt in de praktijk niet tot (grote) problemen blijkt 
uit de interviews. Tegelijkertijd geeft men tijdens de gesprekken aan dat de inzet van menskracht op 
Saba en Sint Eustatius de nodige capaciteit kost. De douane zet zijn schaarse capaciteit gericht in door 
middel van een risicoanalyse. Daarbij worden de werkzaamheden afgestemd op vooraf ingeschatte 
risico’s en op basis daarvan worden steekproeven uitgevoerd. 
Ten tijde van het onderzoek van de Raad was de douane bezig met het opstellen van een 
werkinstructie waarin de procedures (schematisch) zijn uiteengezet.  
Registratie 
Van de voorwerpen en goederen die de douane in beslag neemt en aan het KPCN of de KMar 
overdraagt wordt een ‘proces-verbaal van overdracht’ opgemaakt.  
Deze processen-verbaal worden bijgehouden in een Excel- bestand. Daarin zijn de in beslag genomen 
goederen en voorwerpen (en de herkomst daarvan) terug te vinden.  
Er is geen sluitend systeem dat gekoppeld is aan de registratiesystemen van het KPCN of de KMar. 
Men geeft aan dat er wel wordt overwogen om een deel van ACTPOL te gebruiken omdat dat – met 
alle tekortkomingen die dit systeem heeft – beter is dan een Excel-bestand. Het idee is dat daarbij 
alleen bepaalde gedeelten van ACTPOL voor de douane ter beschikking staan en toegankelijk zijn.  
  
 
26
 CITES: Convention on International Trade in Endangered Species of Wild Fauna and Flora. Doel van het 
CITES-verdrag is voorkomen dat een soort in het wild uitsterft of sterk in aantal daalt door internationale 
handel. Voor sommige beschermde soorten is de handel verboden.
