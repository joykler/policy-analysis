4.2 Analyse van de opvolging van de aanbevelingen uit de rapportage van 2015  
De aanbevelingen uit 2015 zijn vrijwel allemaal opgevolgd (zie ook paragraaf 3.1 tot en met 3.4). Ook 
hieruit is de vooruitgang in de kwaliteit van de taakuitvoering af te leiden.  
 
Eén aanbeveling ten aanzien van het op basis van de wettelijke taken van de griffie randvoorwaarden 
creëren die mogelijk maken dat de griffie zijn taken uitvoert in overeenstemming met de vigerende 
wetgeving is niet opgevolgd. Tegelijkertijd kan ook uit de wijze waarop men daaraan wél in  de 
uitvoering invulling geeft, zoals hierboven uit de bevindingen en analyse over de uitvoering in de 
praktijk blijkt, worden afgeleid dat er stappen vooruit zijn gezet. De uitvoeringspraktijk verloopt goed. 
Dat de uitvoering van de strafrechtelijke inbeslagneming in de praktijk deels op andere wijze 
vormgegeven is dan de wetgever heeft bedoeld is vooral ingegeven door overwegingen van praktische 
aard. Die pragmatische werkwijze heeft geleid tot goede initiatieven. Daarbij hoort de al eerder 
gemaakte kanttekening dat die (pragmatische) werkwijze wel juridisch vastgelegd en geborgd moet 
zijn. 
4.3 Beantwoording centrale vraagstelling (conclusies) 
 
4.3.1 Beantwoording eerste vraag van de centrale vraagstelling (conclusies) 
 
1. Hoe ziet het proces van het strafrechtelijk beslag op de BES-eilanden er in de praktijk uit? 
A. Het proces van strafrechtelijk beslag op de BES-eilanden verloopt in de praktijk goed. De 
initiatieven die zijn genomen werpen hun vruchten af, waarbij met name de (tijdelijke) 
aanstelling van de beslagmedewerker bij het KPCN zijn waarde heeft bewezen. 
B. De invulling van de taken van strafrechtelijke inbeslagname is (deels) anders dan door de 
wetgever is aangegeven. Dit leidt in de praktijk niet tot problemen. 
C. Hoewel de praktijk van de strafrechtelijke inbeslagname goed verloopt, zijn er 
aandachtspunten die op termijn knelpunten kunnen opleveren. Dit zijn de capaciteit van het 
OM en de kennis, ervaring én middelen op het vlak van strafrechtelijk beslag op Sint Eustatius 
en Saba. 
 
4.3.1 Beantwoording tweede vraag van de centrale vraagstelling (conclusies) 
2. In hoeverre is opvolging gegeven aan de aanbevelingen uit het rapport van 2015 over het 
strafrechtelijk beslag op de BES-eilanden? 
De aanbeveling om het strafrechtelijke beslag in lijn te brengen met de wetgeving óf een juridische 
basis te leggen voor de uitvoeringspraktijk is niet overgenomen. De overige aanbevelingen uit de 
rapportage van 2015 zijn overgenomen en hebben mede bijgedragen aan een goede invulling van het 
strafrechtelijk beslag.
