Rapportage 2022 | Verenigde Naties
In dit geval stelt het Comité vast dat het arrest van de Hoge Raad waarmee het 
cassatieberoep van verzoeker werd afgewezen geen enkele verwijzing naar of 
beoordeling bevatte van de feiten van de zaak of het bewijs waarop het gerechtshof 
de veroordeling van verzoeker had gebaseerd. Gelet daarop, zo overweegt het Comité, 
heeft de Hoge Raad in deze zaak zijn overwegingen ten aanzien van de rechtmatigheid 
en toereikendheid van de feiten en de gebezigde bewijsmiddelen en de motivering 
van zijn herbeoordeling van de zaak onvoldoende toegelicht. Het Comité is van 
oordeel dat de Hoge Raad de toereikendheid van de feiten en de belastende 
bewijsmiddelen die de veroordeling van verzoeker voor de betreffende moord in  
hoger beroep ondersteunen, niet afdoende in de beoordeling heeft betrokken, 
aangezien – ook gelet op de aard van het cassatieberoep en bij gebrek aan enige 
motivering die op het tegengestelde wees – de belangrijkste gronden voor de 
verwerping van het cassatieberoep van verzoeker betrekking hadden op juridische 
overwegingen, en niet op de toetsing van de feiten, zoals de jurisprudentie van het 
Comité vereist. In deze specifieke omstandigheden oordeelt het Comité dan ook dat 
onvoldoende vaststaat dat de Hoge Raad de feiten en het bewijs afdoende heeft 
beoordeeld. Het Comité stelt een schending van artikel 14 lid 5 IVBPR vast. 
Overeenkomstig artikel 2, lid 3, IVBPR is de regering, aldus het Comité, verplicht om 
onder meer: (a) de veroordeling van verzoeker voor de betreffende moord door een | 35 |
hogere rechterlijke instantie te herzien en (b) verzoeker een passende genoegdoening 
te bieden.  
R.E.I. (3015/2017, 4 november 2022)
Verzoeker stelt dat zijn rechten onder artikel 15 lid 1 IVBPR (strafrechtelijk 
legaliteitsvereiste) zijn geschonden vanwege de hogere straf die zou zijn opgelegd op 
grond van wetgeving die nog niet van kracht was op het moment van de veroordeling 
voor het strafbare feit. Verzoeker stelt daarnaast dat zijn rechten onder artikel 26 IVBPR 
(recht op gelijkheid voor de wet) zijn geschonden, omdat slechts 10 procent van de 
veroordeelden onder de nieuwe wetgeving zouden vallen en dat deze ongelijke 
behandeling enkel gegrond was in financiële voordelen voor de regering. Tot slot 
stelt verzoeker dat zijn rechten onder 14 lid 5 IVBPR (recht op een hoger beroep) zijn 
geschonden omdat verzoeker niet in hoger beroep kon gaan tegen de weigering van 
zijn voorwaardelijke invrijheidstelling.  
Verzoeker werd in 2003 aangehouden en in 2004 veroordeeld tot 18 jaar gevangenis-
straf. Onder het Nederlands strafrecht op moment van veroordeling gold de 
vervroegde invrijheidstelling. Op 1 juli 2008 trad het systeem van de voorwaardelijke 
invrijheidstelling in werking, met een overgangstermijn van vijf jaar. Tijdens zijn 
verlof in 2015 werd verzoeker opnieuw aangehouden voor het plegen van een 
strafbaar feit, waarvoor hij later dat jaar werd veroordeeld. Zijn voorwaardelijke 
invrijheidstelling werd vervolgens geweigerd.  
Het Mensenrechtencomité stelt vast dat verzoeker de nationale rechtsmiddelen niet
