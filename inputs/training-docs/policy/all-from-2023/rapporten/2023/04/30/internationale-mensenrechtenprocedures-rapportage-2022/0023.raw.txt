Rapportage 2022 | Raad van Europa
A.H.L. (2445/17, 15 november 2022)
Verzoeker is in 1984 op Sint Maarten tot levenslange gevangenisstraf veroordeeld 
wegens wederrechtelijke vrijheidsberoving, verkrachting en moord. Hij klaagt op 
basis van artikel 3 EVRM (verbod op foltering en onmenselijke of vernederende 
behandeling of bestraffing) dat zijn levenslange gevangenisstraf de jure en de facto niet 
reduceerbaar was, omdat hij zijn rehabilitatie niet mocht voortzetten en geen uitzicht 
had op vrijlating.
Het EHRM heeft in de zaak een eenzijdige verklaring van de regering ontvangen, 
waarin de regering aangeeft voornemens te zijn de kwestie op te lossen. Met het oog 
op de verklaring en het feit dat de regering werkt aan beleidsmatige richtlijnen voor 
het toetsen van levenslange gevangenisstraffen, oordeelt het EHRM dat het geen 
aanleiding ziet om de zaak verder te onderzoeken. Daarnaast staat een vergelijkbare 
zaak momenteel onder het toezicht van het Comité van Ministers, waardoor het 
Comité beter geplaatst is om te oordelen over de te nemen noodzakelijke maat-
regelen. Het EHRM schrapt de zaak van de rol, maar herinnert partijen er wel aan dat 
het bevoegd is om de zaak weer op te rol te plaatsen. 
Bij uitspraak van het Gemeenschappelijk Hof is verzoeker voorwaardelijk in vrijheid 
gesteld. Hierop is verzoeker uitgezet naar Anguilla en is een terugkeerverbod opgelegd. 
| 23 |
S.O. (60074/21, 24 november 2022) 
Verzoekster, een Kirgizisch staatsburger, klaagt dat de weigering om haar bij haar 
echtgenoot in Nederland te laten verblijven in strijd is met artikel 8 EVRM (recht op 
eerbiediging van privé-, familie- en gezinsleven).  
De regering informeert het ERHM dat verzoekster een nieuw verzoek voor 
internationale bescherming heeft ingediend, waarbij de regering artikel 8 EVRM 
ambtshalve zou beoordelen. Het EHRM oordeelt, gezien het nieuwe asielverzoek van 
verzoekster en de informatie van de regering, dat het niet langer aanleiding ziet om 
de zaak verder te onderzoeken. Het EHRM schrapt daarom de zaak van de rol.  
Interventies
J.G. t. Polen (43572/18, 15 maart 2022)
Verzoeker klaagt onder artikel 6 lid 1 EVRM (recht op een eerlijk proces) dat hem de 
toegang tot de rechter is ontzegd om de voortijdige beëindiging van zijn ambt aan te 
vechten. Daarnaast klaagt hij op grond van artikel 13 EVRM (recht op een effectief 
rechtsmiddel) dat er voor hem geen gerechtelijke of andere procedure bestond om de 
voortijdige beëindiging aan te vechten.  
Verzoeker was rechter bij het Administratief Hooggerechtshof in Polen. In januari 
2016 werd hij voor vier jaar verkozen tot lid van de Nationale Raad voor de 
Rechtspraak (NCJ), een constitutioneel orgaan dat de onafhankelijkheid van 
recht banken en rechters waarborgt. Zijn ambtstermijn als lid van de NCJ werd in 2018
