Rapportage 2022 | Voorwoord
Voor u ligt de rapportage over het jaar 2022 met zoals gebruikelijk samenvattingen 
van alle uitspraken en beslissingen in internationale mensenrechtenprocedures 
waarbij het Koninkrijk der Nederlanden betrokken is geweest. Ook vindt u in deze 
rapportage informatie die in het verlengde ligt van, of van direct belang is voor, deze 
procedures alsmede overzichten en statistieken. Dit jaar hebben we een inleidend 
hoofdstuk toegevoegd aan de rapportage, waarin uitleg wordt gegeven over de 
verschillende internationale mensenrechtenprocedures. We hopen dat dat zal leiden 
tot een nog beter begrip van de werkzaamheden van het Koninkrijk in de genoemde 
procedures.
Het jaar 2022 is vooral getekend door de oorlog van Rusland in Oekraïne. Deze oorlog 
heeft geleid tot het uitzetten van Rusland uit de Raad van Europa en tot de 
beëindiging per 16 september 2022 van de rechtsmacht van het Europees Hof voor de 
Rechten van de Mens (EHRM) met betrekking tot Rusland. Door de uitzetting is 
Rusland geen partij meer bij het Europees Verdrag van de Rechten van de Mens 
(EVRM). 
Eind januari 2022, nog net voor de inval van Rusland in Oekraïne, vond bij het EHRM 
de hoorzitting over de ontvankelijkheid van de Nederlandse statenklacht tegen | 5 |
Rusland voor het neerhalen van vlucht MH17 plaats. Op het moment van schrijven 
van dit voorwoord (april 2023) is duidelijk dat de klacht ontvankelijk is verklaard door  
het EHRM. Dit is een belangrijke stap in deze unieke procedure, die is gericht op 
waarheids vinding, gerechtigheid en rekenschap.
In 2022 heeft het EHRM geen schending van het EVRM geconstateerd aangaande het 
Koninkrijk. Het VN-Mensenrechtencomité oordeelde in 2022 één keer dat er sprake 
was van een schending van het Internationaal Verdrag inzake Burgerrechten en 
Politieke Rechten. 
Een van de hoogtepunten in 2022 was het bezoek aan Nederland van een delegatie 
van het Department for the Execution of Judgments of the European Court of Human Rights (ED) 
van de Raad van Europa. Het ED ondersteunt het Comité van Ministers in het toezicht 
op de naleving van uitspraken van het EHRM. Het was een zeer interessant en nuttig 
bezoek, niet in de laatste plaats door de hartelijke ontvangst en stimulerende 
uitwisseling betreffende de toepassing van het EVRM in de Nederlandse rechtspraak 
gefaciliteerd door en bij de Hoge Raad en de Raad van State.
Bij de totstandkoming van deze rapportage zijn, zoals ieder jaar, weer velen betrokken 
geweest. Naast medewerkers en stagiairs van de Afdeling Internationaal Recht van het 
ministerie van Buitenlandse Zaken en de jaarlijks bij deze afdeling gedetacheerde 
collega van de Raad van State, zijn dat de collega’s van de ministeries die bij de
