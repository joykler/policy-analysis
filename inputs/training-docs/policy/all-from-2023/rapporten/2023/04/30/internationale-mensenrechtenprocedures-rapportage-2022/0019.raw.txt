Rapportage 2022 | Raad van Europa
Zorgverzekeringswet een inmenging vormt in verzoekers recht op het ongestoord 
genot van zijn eigendom. Het EHRM stelt dat aangezien de verplichting tot het 
afsluiten van een basisverzekering een rechtsgrondslag in nationaal recht heeft en 
een legitiem doel dient voor de toepassing van artikel 8 EVRM, er geen reden is om te 
oordelen dat de inmenging in verzoekers eigendomsrechten geen legitiem doel 
nastreeft. Het EHRM oordeelt dat een lidstaat bij de uitvoering van sociaal en 
economisch beleid over een ruime beoordelingsmarge beschikt in de afweging tussen 
het algemene belang en de bescherming van de grondrechten van het individu. Volgens 
het EHRM leiden de mogelijkheid tot het afsluiten van een aanvullende ziektekosten-
verzekering ter dekking van homeopathische geneesmiddelen én de inkomens-
afhankelijke bijdrage in de kosten van de ziektekostenverzekering ertoe dat de 
inmenging evenredig is aan het nagestreefde rechtmatige doel. Het EHRM 
concludeert dat de klacht kennelijk ongegrond is en niet-ontvankelijk moet worden 
verklaard.  
Met betrekking tot de klacht onder artikel 6 EVRM (recht op een eerlijk proces), 
oordeelt het EHRM dat uit de stukken van het verzoekschrift geen schending van dit 
artikel blijkt en wijst ook deze klacht af.
V.A. e.a. t. Italië en Nederland (48062/19, 5 mei 2022) | 19 |
Verzoekers, Nigeriaanse staatsburgers die in Nederland asiel hebben aangevraagd, 
stellen dat overdracht van Nederland aan Italië op grond van EU-Verordening 
Nr. 604/2013 (Dublinverordening) in strijd is met artikel 3 EVRM (verbod op foltering 
en onmenselijke of vernederende behandeling of bestraffing). Verzoekers stellen dat 
sprake is van strijd met artikel 3 EVRM omdat zij in Italië tijdens hun asielprocedure 
aldaar geen toegang hebben tot de belangrijkste basis voorzieningen zoals bed, bad, 
brood.  
In de loop van de procedure heeft de regering het EHRM geïnformeerd dat verzoekers 
hebben geweigerd om de door de Italiaanse autoriteiten vereiste COVID-19 test af te 
nemen, waardoor zij geen toegang zouden krijgen tot Italië en de uiterste termijn 
voor de overdracht op basis van de Dublinverordening is verstreken. Het verzoek om 
internationale bescherming zal in de Nederlandse asielprocedure worden behandeld. 
Verzoekers worden daarom niet overgedragen aan Italië. 
Het EHRM oordeelt dat nu het asielverzoek van verzoekers wordt onderzocht in 
Nederland, het risico dat verzoekers aan Italië worden overgedragen en worden 
blootgesteld aan een behandeling in strijd met artikel 3 EVRM voor de nabije 
toekomst is weggenomen. Met betrekking tot de vordering tot genoegdoening stelt 
het EHRM dat artikel 41 EVRM (recht op billijke genoegdoening) slechts een billijke 
vergoeding toestaat indien is vastgesteld dat er een schending van het EVRM of van de 
daarbij behorende Protocollen heeft plaatsgevonden. Een dergelijke vaststelling is 
niet gedaan en het EHRM is van oordeel dat de zaak om de hierboven genoemde 
redenen is opgelost. De zaak wordt van de rol geschrapt.
