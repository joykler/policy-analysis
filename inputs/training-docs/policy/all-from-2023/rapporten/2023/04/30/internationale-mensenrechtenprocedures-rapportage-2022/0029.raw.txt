Rapportage 2022 | Raad van Europa
van verzoekers recht op een spoedige rechterlijke toetsing van zijn voorlopige 
hechtenis (schending van artikel 5 lid 4 EVRM). In 2022 is twee keer over de opvolging 
van deze uitspraken gerapporteerd, namelijk op 18 maart 2022 en 25 november 2022.
Aan verzoekers M.M. en F.E.H. is in 2021 het door het EHRM toegekende bedrag voor 
immateriële schadevergoeding betaald. Verzoeker F.G.Z. had geen claim ingediend bij 
het EHRM. Wat betreft algemene maatregelen is geconstateerd dat de schendingen 
niet voortkwamen uit wetgeving.  
In algemene zin is aangegeven dat de motivering van (verlenging van) voorlopige 
hechtenis in Nederland al enige tijd onderwerp van debat is, zowel binnen als buiten 
de Rechtspraak. Zo heeft het College voor de Rechten van de Mens begin 2017 
onderzoek gedaan naar de motivering van voorlopige hechtenis door rechters.  
Dit onderzoek maakte duidelijk dat beslissingen tot het opleggen van voorlopige 
hechtenis door rechters vaak onvoldoende (schriftelijk) werden onderbouwd. De 
afgelopen jaren heeft de Rechtspraak verbeteringen doorgevoerd, onder meer door 
de invoering van door de Rechtspraak zelf vastgestelde professionele standaarden. 
Over de beslissing tot voorlopige hechtenis is opgenomen dat deze inhoudelijk wordt 
gemotiveerd. Voorheen werd in de rechtspraak gebruikgemaakt van een zogenaamd 
kruisjesformulier, waarop één van toepassing zijnde gronden uit het Wetboek van 
Strafvordering door de rechter moest worden aangekruist en waarin standaard | 29 |
tekstblokken werden gebruikt. Deze formulieren zijn vervangen door beschikkingen 
die wel ruimte laten voor een motivering van de beslissing. Vanaf 2016 zijn alle 
Nederlandse rechtbanken begonnen met de implementatie van de genoemde 
professionele standaarden. Mede in het licht van de getroffen verbetermaatregelen 
en het feit dat de onderhavige zaken dateren van zo’n vijf à zes jaar geleden, heeft het 
Landelijk Overleg Vakinhoud Strafrecht (LOVS) een uitvraag gedaan bij de recht-
banken en gerechtshoven om in kaart te brengen hoe zij omgaan met de schriftelijke 
motivering in voorlopige hechtenis zaken. Van de respons is geen rapport opgemaakt, 
maar het landelijk beeld dat daaruit naar voren komt, is dat er in de afgelopen jaren 
meer aandacht wordt besteed aan de motivering van de beslissing in het kader van de 
voorlopige hechtenis en dat van de zogenaamde kruisjesformulieren geen gebruik 
meer lijkt te worden gemaakt. 
Op 9 november 2021 deed de Hoge Raad uitspraak in een zaak waarin werd geklaagd 
over beslissingen die het gerechtshof in hoger beroep had genomen over de 
voor lopige hechtenis (ECLI:NL:GHSHE:2021:91). In dit arrest overwoog de Hoge Raad 
onder meer dat beslissingen met betrekking tot de voorlopige hechtenis telkens een 
op de voorliggende zaak toegesneden motivering moeten bevatten. In literatuur is 
geschreven dat na deze uitspraak van de Hoge Raad en na de drie uitspraken van het 
EHRM sprake lijkt te zijn van een (voorzichtige) positieve ontwikkeling. 
De uitspraken van het EHRM in de drie zaken zijn onder de aandacht gebracht van de 
Raad voor de Rechtspraak, de Hoge Raad en het Openbaar Ministerie.
In de loop van 2022 is het Comité van Ministers geïnformeerd over de maatregelen
