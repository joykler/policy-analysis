Rapportage 2022 | Raad van Europa
S.A. (46534/14, 18 oktober 2022) 
Met een beroep op artikelen 5 lid 1 (recht op vrijheid en veiligheid) en 13 (recht op een 
effectief rechtsmiddel) EVRM klaagt verzoeker dat de aan hem opgelegde 
vreemdelingen bewaring van 5 maart 2013 tot 17 januari 2014 niet gerechtvaardigd was 
omdat er geen realistisch uitzicht op uitzetting was. Voorts stelt hij dat het beschikbare 
rechtsmiddel bij de rechtbank ondoeltreffend was. 
Ten behoeve van de uitzetting van verzoeker had de regering besloten tot de plaatsing 
van verzoeker in vreemdelingenbewaring. In beroep hield de Rechtbank Den Haag dit 
besluit in stand. Dezelfde rechtbank heeft ook een vervolgberoep van verzoeker, die 
inging tegen de voortzetting van zijn detentie, afgewezen. Tegen deze rechterlijke 
uitspraken is verzoeker niet in hoger beroep gegaan bij de Afdeling bestuursrechtspraak 
van de Raad van State (de Afdeling).  
Het EHRM stelt vast dat verzoeker tegen de uitspraken van de Rechtbank Den Haag in 
hoger beroep had kunnen gaan bij de Afdeling. Bovendien oordeelt het EHRM dat dit 
een effectief rechtsmiddel is, nu de Afdeling kon besluiten tot invrijheidstelling en 
compensatie indien de bewaring onrechtmatig zou worden bevonden. Verzoeker 
betwist niet dat dit rechtsmiddel niet is aangewend. Evenmin betwist verzoeker de 
doeltreffendheid van de toetsingsprocedure bij de Afdeling of motiveert hij waarom 
| 22 | daarvan geen gebruik is gemaakt. Het EHRM ziet dan ook geen reden om verzoeker 
uit te zonderen van het ontvankelijkheidsvereiste om de nationale rechtsmiddelen 
uit te putten. Omdat verzoeker niet alle nationale rechtsmiddelen heeft uitgeput 
verklaart het EHRM het verzoekschrift niet-ontvankelijk. 
R.R.C. (21464/15, 15 november 2022) 
Verzoeker is in 2001 op Curaçao veroordeeld tot een levenslange gevangenisstraf voor 
moord. Hij klaagt op basis van artikel 3 EVRM (verbod op foltering en onmenselijke of 
vernederende behandeling of bestraffing) dat zijn levenslange gevangenisstraf de jure 
en de facto niet reduceerbaar was, aangezien hij niet in staat is gesteld vooruitgang te 
boeken bij zijn rehabilitatie en geen uitzicht heeft op vrijlating. Daarnaast klaagt 
verzoeker op basis van artikel 13 EVRM (recht op een effectief rechtsmiddel) over het 
ontbreken van een effectief rechtsmiddel naar nationaal recht. 
Het EHRM heeft in de zaak een eenzijdige verklaring van de regering ontvangen, 
waarin de regering aangeeft de kwestie op te willen lossen. Met het oog op de 
verklaring, de uitgebreide jurisprudentie over dit vraagstuk en het feit dat de regering 
werkt aan beleidsmatige richtlijnen voor het toetsen van levenslange gevangenis-
straffen, oordeelt het EHRM dat het geen aanleiding ziet om de zaak verder te 
onderzoeken. Daarnaast staat een vergelijkbare zaak momenteel onder het toezicht 
van het Comité van Ministers, waardoor het Comité beter geplaatst is om te oordelen 
over de te nemen noodzakelijke maatregelen. Het EHRM schrapt de zaak van de rol, 
maar herinnert partijen er wel aan dat het bevoegd is om de zaak weer op te rol te 
plaatsen.
