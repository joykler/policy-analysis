Rapportage 2022 | Verenigde Naties
Comité tegen Foltering
Zienswijzen
F.K.M. (954/19, 21 juli 2022)
Verzoeker, een onderdaan van de Democratische Republiek Congo (DRC), klaagt bij 
het Comité tegen Foltering dat zijn uitzetting naar de DRC een schending is van zijn 
rechten onder artikel 3 (verbod op refoulement) van het Verdrag tegen Foltering en 
andere wrede, onmenselijke en onterende behandeling of bestraffing (CAT), omdat 
hij daar blootgesteld zou worden aan marteling. Ook stelt hij dat zijn uitzetting in 
verband met medische problemen tot een schending van artikel 3 van het CAT zou 
leiden.  
Verzoeker stelt in de DRC te zijn mishandeld, gemarteld en met de dood bedreigd.  
Hij heeft bescherming gezocht in Nederland. De asielaanvraag werd afgewezen omdat 
het asielrelaas ongeloofwaardig werd geacht. Dit oordeel is in beroep en hoger 
beroep bevestigd. Hierop heeft verzoeker een tweede asielaanvraag ingediend. 
Ditmaal overlegde hij een medische en psychologische evaluatie van het Instituut 
voor Mensenrechten en Medisch Onderzoek (iMMO). De regering wees ook deze | 39 |
tweede asielaanvraag af. Deze afwijzing bleef in beroep en hoger beroep in stand. 
Het Comité oordeelt dat het deel van het verzoek dat ziet op medische problemen 
niet-ontvankelijk is omdat de nationale rechtsmiddelen in die procedure niet zijn 
uitgeput, aangezien hiertegen nog beroep open staat bij de Afdeling bestuursrecht -
spraak van de Raad van State. 
Met betrekking tot het risico dat verzoeker door de autoriteiten in de DRC zou worden 
gefolterd, concludeert het Comité dat verzoeker, zelfs als voorbij zou worden gegaan 
aan de inconsistenties in de verklaringen van verzoeker omtrent zijn ervaringen in 
het verleden in de DRC en die verklaringen als waarheid zouden worden aangenomen, 
verzoeker niet aannemelijk heeft kunnen maken dat de autoriteiten van de DRC op 
dit moment nog belangstelling voor hem zouden hebben.  
Het Comité concludeert daarop dat, ook tegen de achtergrond van de huidige 
mensenrechtensituatie in de DRC, verzoeker niet voldoende bewijs heeft geleverd om 
aannemelijk te maken dat zijn uitzetting naar de DRC een reëel, individueel en 
voorzienbaar risico op foltering met zich mee zal brengen in de zin van artikel 3 van 
het Verdrag. Om deze reden is geen sprake van een schending van artikel 3 van het 
CAT, aldus het Comité.
