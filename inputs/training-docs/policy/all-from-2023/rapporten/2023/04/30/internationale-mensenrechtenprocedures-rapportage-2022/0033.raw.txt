Rapportage 2022 | Verenigde Naties
Mensenrechtencomité 
Zienswijzen
W.S.J. (3077/2017, 8 augustus 2022)
Verzoeker is een inwoner van Saba en stelt dat de regering zijn rechten onder 
artikelen 2 lid 1 (verbod op discriminatie) en 26 (verbod op discriminatie) van het 
Internationaal Verdrag inzake Burgerrechten en Politieke Rechten (IVBPR) heeft 
geschonden door pensioengerechtigden in Caraïbisch Nederland een aanzienlijk 
lager pensioen te verschaffen dan pensioengerechtigden die in het Europese deel van 
Nederland wonen. Verzoeker stelt dat hij in een vergelijkbare positie verkeert als 
pensioengerechtigden in het Europese deel van Nederland en dat hij daarom ongelijk 
is behandeld, op grond van zijn verblijfplaats en etniciteit, zonder dat de regering dit 
rechtvaardigt.  
Verzoeker heeft de regering verzocht om een AOW-uitkering die gelijk is aan de 
uitkering die wordt uitgekeerd aan gepensioneerden in het Europese deel van 
Nederland. Dit verzoek werd geweigerd op grond van artikel 1 lid 2 Statuut voor het 
Koninkrijk der Nederlanden. Verzoeker ging hierop naar het Gerecht in eerste aanleg | 33 |
van Bonaire, Sint Eustatius en Saba, waar zijn verzoek werd afgewezen. Vanwege de 
sociaaleconomische en juridische verschillen tussen Caraïbisch Nederland en het 
Europese deel van Nederland heeft de regering geen uitkering geïntroduceerd in Saba 
die gelijk was aan die in het Europese deel van Nederland. Tegen deze beslissing ging 
verzoeker in hoger beroep bij het Gemeenschappelijk Hof van Justitie van Aruba, 
Curaçao, Sint Maarten en van Bonaire, Sint Eustatius en Saba, waar de eerdere 
beslissing in stand werd gelaten nu het verschil in uitkeringen ook volgens die rechter 
was gerechtvaardigd.   
In het kader van de ontvankelijkheid benoemt het Mensenrechtencomité dat het de 
klacht onder artikel 2 lid 1 IVBPR niet verder kan onderzoeken, nu er alleen een 
beroep op dat artikel kan worden gedaan in combinatie met een ander artikel. 
Aangezien dit niet het geval is, is de klacht onder artikel 2 lid 1 IVBPR onvoldoende 
onderbouwd om nader op in te gaan.  
Het Comité kijkt vervolgens inhoudelijk naar de klacht op grond van artikel 26 IVBPR 
en benadrukt dat het IVBPR geen recht op sociale zekerheid garandeert. Wanneer het 
nationale recht van een lidstaat wel sociale zekerheid garandeert, kan echter toch 
sprake zijn van een schending van artikel 26 IVBPR indien dat nationale recht ongelijke 
behandeling toestaat. Het Comité benadrukt dat een verschil in behandeling niet per 
definitie leidt tot discriminatie in de zin van artikel 26 IVBPR, en kan worden 
gerechtvaardigd. Om te kunnen spreken van discriminatie moet er een vergelijking 
worden gemaakt met personen die “similarly situated” zijn. Om dit na te gaan zal een 
feitenonderzoek moeten worden opgestart, hetgeen de taak is van nationale rechters.
