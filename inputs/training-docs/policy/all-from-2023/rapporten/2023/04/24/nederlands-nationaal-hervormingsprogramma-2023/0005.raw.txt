6
Aanbevelingen voor economisch beleid binnen de eurozone 
Naast de ASGS werden in januari 2023 aanbevelingen voor het economisch beleid binnen de 
eurozone gepubliceerd. In deze aanbevelingen benoemt de Raad de huidige economische uitdagingen 
die het functioneren van de eurozone kunnen belemmeren. De huidige crises met betrekking tot de 
energietransitie, inflatie en budgettaire houdbaarheid komen prominent terug in deze aanbevelingen. 
De Raad merkt verder op dat de huidige energiecrisis leidt tot divergerende economische prestaties 
van verschillende landen binnen de eurozone, wat het functioneren van de muntunie onder druk kan 
zetten. 
 
Om deze crises aan te pakken doet de Raad vijf aanbevelingen. Ten eerste worden lidstaten 
aangeraden geen breed financieel steunbeleid te maken dat de geaggregeerde vraag stimuleert en 
daarmee de inflatie aanwakkert. Het Nederlandse beleid sluit hierop aan door een trendmatig 
begrotingsbeleid te voeren dat een stabiliserende werking heeft op de economie. Een tweede 
aanbeveling is om een hoog niveau van publieke en private investeringen te behouden. Nederland 
volgt deze aanbeveling, onder andere door binnen het NGF €20 miljard te investeren in projecten die 
de economische groei op de lange termijn stimuleren. Ten derde raadt de Raad lidstaten aan om de 
loongroei te stimuleren om de koopkrachtdaling van huishoudens te ondervangen. In dit kader heeft 
het kabinet op 1 januari 2023 het wettelijk minimumloon en de daaraan gekoppelde uitkeringen met 
10,15% verhoogd. Verder moedigt de overheid het bedrijfsleven ook aan om bredere 
loonsverhogingen door te voeren. Daarbij wordt het risico op een loon-prijsspiraal gemonitord, op dit 
moment wordt het risico hierop als klein ingeschat.  
 
Ten vierde beveelt de Raad landen aan om financiële steun aan het bedrijfsleven tijdelijk en 
doelgericht te houden. De Nederlandse overheid beantwoordt aan deze oproep door steun aan het 
energie-intensieve mkb (de Tegemoetkoming Energiekosten-regeling – de TEK) gericht en tijdelijk 
van aard te maken. De laatste aanbeveling betreft het aanpakken van het risico op macro-financiële 
instabiliteit. Een gerichte maatregel die de Nederlandse overheid neemt om financiële instabiliteit te 
voorkomen is het versoberen van de hypotheekrenteaftrek, waardoor het aangaan van hoge 
hypotheekschulden minder aantrekkelijk wordt. Verder voert De Nederlandsche Bank (DNB) 
onderzoeken uit over het functioneren van financiële markten en kan de bank tijdig ingrijpen. 
Daarnaast stelt het kabinet zich in Europa constructief op door actief mee te werken aan beleid dat 
tot grotere macro-economische stabiliteit binnen de eurozone zal leiden. 
 
1.4 Leeswijzer 
Dit NHP is vormgegeven conform de richtlijnen van de Commissie. Sectie 2 schetst eerst het macro-
economische beeld. Daarna zullen in sectie 3 de beleidsreacties van het kabinet op de belangrijkste 
uitdagingen zoals opgenomen in het 2022 landenrapport voor Nederland en de LSA’s uit 2019-2020-
7
2022 in het kader van het Semester worden toegelicht, met een nadruk op de meest recente 
aanbevelingen uit 2022. Hierin wordt tevens het beleid in het kader van de RRF meegenomen. Sectie 
4 beschrijft de voortgang op de Sustainable Development Goals (SDG’s). Sectie 5 behandelt de 
Nederlandse inzet van EU-cohesiefondsen en hun bijdrage aan de in sectie 3 beschreven uitdagingen 
en aanbevelingen. Tot slot zal in sectie 6 worden uiteengezet hoe de Eerste en Tweede Kamer, sociale 
partners en medeoverheden zijn betrokken in het proces rond het NHP en bij de totstandkoming van 
het Nederlands beleid, inclusief het HVP. Nederland zendt de Commissie naast dit NHP ook het 
Stabiliteitsprogramma (SP) toe. De inhoud van beide documenten vertoont enige overlap, 
bijvoorbeeld op het vlak van begrotingsontwikkelingen en het begrotingsbeleid, waar in het NHP het 
pakket van structurele beleidsmaatregelen centraal staat. Waar relevant verwijzen deze documenten 
naar elkaar.  
 
6
 Eurogroep - Consilium (europa.eu) 
7
 Door de coronacrisis en de aanverwante komst van de herstel- en veerkrachtfaciliteit was het Semesterproces tijdelijk aangepast en 
werden in 2021 geen reguliere LSA’s opgesteld, maar was er een nadruk op houdbare overheidsfinanciën en crisisherstel.
