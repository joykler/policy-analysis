5. Europese fondsen  
 
Complementair aan het in sectie drie beschreven nationaal beleid en het HVP, maakt Nederland 
daarnaast ook gebruik van verscheidene Europese structuur- en investeringsfondsen (ESI-fondsen) 
om een bijdrage te leveren aan diverse sociaal-economische uitdagingen, regionale ontwikkeling en 
EU-beleidsprioriteiten. De cohesiebeleidsfondsen waar Nederland aan deelneemt zijn het Europees 
Fonds voor Regionale Ontwikkeling (EFRO), het Europees Sociaal Fonds Plus (ESF+) en het Just 
Transition Fund (JTF). In lijn met de Nederlandse beleidsprioriteiten zoals beschreven in hoofdstuk 3 
van dit NHP dragen de cohesiebeleidsfondsen elk op een eigen wijze bij aan een inclusieve, 
innovatieve en koolstofarme economie. De middelen van het cohesiebeleid zullen in de Nederlandse 
regio’s de economische, sociale en territoriale cohesie bevorderen. De cohesiebeleidsfondsen dragen 
daarnaast bij aan nationale beleidsagenda’s, waaronder het Missiegedreven Topsectoren- en 
Innovatiebeleid (MTIB) en het Integrale Nationale Energie- en Klimaatplan 2021-2030 (INEK).  
 
De Commissie heeft op 24 juni 2022 een partnerschapsovereenkomst met Nederland goedgekeurd,  
waarin de Nederlandse investeringsstrategie voor de periode 2021-2027 van €2 miljard voor het  
cohesiebeleid is vastgelegd. Hiermee werd tevens LSA 2 van 2022 (‘de onderhandelingen met de 
Commissie over de programmeringsdocumenten voor het cohesiebeleid voor de periode 2021-2027 
snel afronden om van start te kunnen gaan met de uitvoering ervan’) geadresseerd.  
 
Europees Fonds voor Regionale Ontwikkeling (EFRO) 
Met de EFRO-programma’s wordt in Nederland ingezet op onderzoek en innovatie, en op een groene, 
koolstofarme en circulaire economie. Dat sluit aan op nationale doelen zoals beschreven in het MTIB 
en in het INEK. Met het MTIB wordt beoogd om het Nederlands innovatiebeleid meer toe te spitsen op 
de economische kansen van maatschappelijke uitdagingen. Het INEK beschrijft dat voor de grote 
maatschappelijke transitieopgaven brede implementatie en valorisatie van innovaties noodzakelijk is, 
om uit te komen op een volledig circulaire, CO2-vrije en digitale economie en samenleving. 
 
Uit het EFRO zal in Nederland €240 miljoen (2021-2027) bijdragen aan de vergroting van het aandeel 
van hernieuwbare energiebronnen, vermindering van het energieverbruik en de uitstoot van 
broeikasgassen in gebouwen en in het mkb reduceren. Het EFRO zal ook helpen bij de vervanging van 
fossiele brandstoffen door hernieuwbare energiebronnen, conform de REPowerEU-doelstellingen. 
Bovendien zal €310 miljoen (2021-2027) worden uitgetrokken voor de ondersteuning van onderzoek 
en innovatie in het mkb en de overdracht van kennis om de ontwikkeling van innovatieve 
ecosystemen en slimme specialisatie te stimuleren. Daarbij wordt 9% van het EFRO besteed aan 
duurzame stedelijke ontwikkeling en geïntegreerde investeringen op basis van eigenaarschap van de 
lokale gemeenschappen in Amsterdam, Rotterdam, Den Haag en Utrecht, bijvoorbeeld op het gebied 
van energietransitie en circulaire economie.  
 
De inzet van de EFRO-programma’s op onderzoek en innovatie en op een groene, koolstofarme en 
circulaire economie sluiten ook aan bij de uitdagingen die voor Nederland zijn vastgesteld in het 2022 
landenrapport in het kader van het Semester en bij de aanbevelingen die de Raad van de EU in de 
afgelopen jaren in het kader van het Semester aan Nederland heeft gedaan. Zo kreeg Nederland in 
2020 de aanbeveling om te investeren in missiegedreven onderzoek en innovatie. In de 
aanbevelingen voor 2022 en 2023 die zijn bekrachtigd in juli 2022 werd Nederland daarnaast 
opgeroepen om de investeringen in de groene transitie en de energiezekerheid te intensiveren, onder 
meer door gebruik te maken van de RRF, REPowerEU en andere EU-fondsen. Ook werd Nederland 
opgeroepen de algemene afhankelijkheid van fossiele brandstoffen te verminderen door een snellere 
uitrol van hernieuwbare energie, het verbeteren van de energie-efficiëntie en de investeringen in 
duurzaam vervoer en duurzame landbouw te versnellen. Het kabinet onderschrijft het belang van 
deze aanbevelingen. Het klimaat- en transitiefonds, het Nationaal Groeifonds en het Nederlandse HVP 
zullen een aanzienlijke bijdrage leveren aan het realiseren hiervan. Tot slot wordt het EFRO in 
Nederland uitgevoerd door de vier landsdelige beheersautoriteiten, waarmee Nederland ook werkt 
aan multilevel governance met de fondsen onder het cohesiebeleid. 
 
Europees Sociaal Fonds Plus (ESF+)  
Het ESF+ programma 2021-2027 richt zich in Nederland op de ondersteuning van werkzoekenden en
