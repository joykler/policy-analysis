Strategie Digitale Economie 
De Strategie voor de Digitale Economie beschrijft de overkoepelende ambities en acties om een 
weerbare, ondernemende, vernieuwende en duurzame digitale economie te realiseren. De Strategie 
integreert de doelstellingen van het Digitaal Decennium en is gebouwd op vijf pijlers:  
1. Versnellen digitalisering mkb: het kabinet wil dat het Nederlandse bedrijfsleven in Europa een 
koploper is in de digitale transitie. Dat betekent dat in 2030 ten minste 95% van het mkb digitaal 
basisniveau heeft en ten minste 75% van het mkb digitale technologieën zoals cloud, artificiële 
intelligentie en big data toepast. 
Om deze ambitie te realiseren gaat het kabinet uitvoering geven aan drie (bestaande) programma’s 
die de implementatie van digitale technologie door het bedrijfsleven versnellen: het programma 
Versnelling Digitalisering mkb om het netwerk van digitale mkb-werkplaatsen te bestendigen en uit te 
bouwen en het het initiatief Mijn Digitale Zaak op te schalen (bij een succesvolle uitkomst van het 
lopende pilot), het programma Smart Industry 2022-2026 om digitalisering te benutten in de brede 
maakindustrie, en de Europese Digitale Innovatiehubs die zich richten op de toepassing van 
geavanceerde technologie in het mkb. Daarnaast verkent het kabinet de opschaling van bestaande 
succesvolle sectorale aanpakken naar andere (top)sectoren. In samenwerking met de regio’s, 
topsectoren en andere departementen kunnen zo nieuwe initiatieven ontstaan in sectoren als de 
bouw, infrastructuur, landbouw en zorg. 
2. Stimuleren digitale innovatie en vaardigheden: het kabinet zet in op het verzilveren van de kansen 
die digitale technologieën bieden en op betere digitale vaardigheden en een toekomstbestendige 
arbeidsmarkt. Het kabinet streeft daarbij naar 1 miljoen digitaal geschoolden in 2030. 
 
Om deze ambities waar te maken stimuleert het kabinet samen met het Topteam ICT de publiek-
private samenwerking voor onderzoek en innovatie rond digitale sleuteltechnologieën. Bijvoorbeeld 
via meerjarige programma’s voor AI, 5/6G, blockchain, (post-quantum) encryptie en big data. Deze 
inzet is onderdeel van het Missiegedreven Topsectoren en Innovatiebeleid. Daarnaast investeert het 
kabinet met een impuls uit het fonds voor Onderzoek en Wetenschap €500 miljoen (over 10 jaar) in 
onderzoeksfaciliteiten en digitale onderzoeksmethoden voor toegepast onderzoek. Ook investeert het 
kabinet in onderzoek en innovatie via het NGF, met lopende programma’s en toonaangevende 
coalities op het gebied van sleuteltechnologieën als AI (Nederlandse AI Coalitie) en Quantum 
(QuantumDelta) en programma’s voor datadelen, zoals HealthRI. In de eerste ronde van het NGF in 
april 2021 is maximaal €960 miljoen toegekend aan deze drie projecten. In de ronde van april 2022 
heeft de commissie voor het NGF geadviseerd extra geld toe te kennen of te reserveren voor nog 
meer op digitalisering gerichte projecten ten belope van honderden miljoenen euro’s. De 
investeringen uit het NGF zullen bijdragen aan de ontwikkeling en de toepassing van digitale 
technologieën. 
 
Daarnaast participeert Nederland in Europese en internationale samenwerkingsverbanden zoals het 
IPCEI Cloud Infrastructures and Services (hiervoor heeft Nederland €230 miljoen gereserveerd), 
GAIA-X, dataruimtes als de EOSC en EHDS en Microelectronica II. Ook is het kabinet voornemens om 
extra financiering beschikbaar te stellen voor Europese programma’s als Horizon Europe en DIGITAL 
(het Digital Europe Programme). Daarnaast zoekt Nederland actief de samenwerking met Europese 
partners op het gebied van digitale innovatie.  
 
In het Actieplan Groene en Digitale Banen, dat het kabinet op 3 februari heeft gepubliceerd, wordt 
gewerkt aan het terugdringen van tekorten aan technici en ICT'ers. Het Actieplan is voortgekomen uit 
afspraken tussen het Ministerie van Economische Zaken en Klimaat, het Ministerie van Onderwijs, 
Cultuur en Wetenschap en het Ministerie van Sociale Zaken en Werkgelegenheid. Daarnaast wordt er 
via het NGF eenmalig geïnvesteerd in de opschaling van bestaande publiek-private samenwerkingen 
tussen onderwijsinstellingen en het mkb in de regio, gericht op het opleiden van voldoende en goed 
opgeleide ICT'ers voor het mkb. Het gaat om een (voorwaardelijke) toekenning van €210 miljoen. 
Verder wordt er via de Taskforce Diversiteit en Inclusie gewerkt aan een digitale sector die inclusief 
is. Ten slotte wordt de groeiende vraag naar ICT-professionals aangepakt via de Human Capital 
Agenda ICT (HCA ICT).
