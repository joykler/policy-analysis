lichamelijke integriteit. Verschillende van deze aspecten hebben een specifieke grondwettelijke garantie in 
artikel 10, tweede en derde lid, in artikel 11, in artikel 12 en artikel 13. In artikel 10, tweede en derde lid, zijn 
twee opdrachten aan de wetgever opgenomen. In de eerste plaats dient de wet regels te stellen ter 
bescherming van de persoonlijke levenssfeer in verband met het vastleggen en verstrekken van persoons -
gegevens. In de tweede plaats moet de wet regels stellen voor het inzagerecht en voor het recht op 
verbetering van onjuiste persoonsgegevens. De Algemene Verordening Gegevensbescherming (AVG) 
voorziet materieel grotendeels in de regelgeving waartoe artikel 10, tweede en derde lid, van de Grondwet 
opdraagt. Voor zover het gaat om regels inzake bescherming van de persoonlijke levenssfeer buiten de 
reikwijdte van de verordening, op het terrein van nationale veiligheid, maar ook op het terrein van 
verwerking van persoonsgegevens in het kader van de richtlijn gegevensbescherming opsporing en 
vervolging, wordt nog wel invulling gegeven aan deze wetgevingsopdracht in de Grondwet. Dit geldt ook 
voor de bepalingen van de verordening, waarin ruimte wordt gelaten aan lidstatelijk recht. De belangrijkste 
van deze regels zijn gegeven in de Uitvoeringswet AVG, de Wet politiegegevens en de Wet justitiÃ«le en 
strafvorderlijke gegevens en de daarop gebaseerde nadere regelgeving.
Recht op lichamelijke integriteit
Het recht op onaantastbaarheid van het menselijk lichaam is in artikel 11 neergelegd. Afzonderlijke 
opneming van dit recht naast de eerbiediging van de persoonlijke levenssfeer geeft expliciet uitdrukking 
aan de belangrijke betekenis van het recht in onze rechtsorde en sluit tevens de onzekerheid over de 
grondwettelijke bescherming daarvan uit.
Beperkingen op dit recht mogen uitsluitend plaatsvinden op wettelijke grondslag. Een voorbeeld van een 
dergelijke beperking kan worden gevonden in bepalingen in de Politiewet 2012 ter zake van het geweld -
gebruik en de veiligheidsfouillering.
Binnentreden van woningen
Artikel 12 biedt bescherming tegen het binnentreden in een woning zonder toestemming van de bewoner. 
Dit is alleen geoorloofd in bij of krachtens de wet bepaalde gevallen. Of een ruimte als woning valt aan te 
merken, wordt niet zonder meer bepaald door uiterlijke kenmerken als de bouw en de aanwezigheid van 
huisraad. Ook de bestemming die aan de ruimte wordt gegeven, speelt bijvoorbeeld een rol.
Degene die ter uitvoering van de hem bij of krachtens de wet opgedragen taak zonder toestemming van de 
bewoner een woning binnentreedt, dient zich als regel te legitimeren en het doel van het binnentreden 
mee te delen. De wet kan uitzonderingssituaties aanwijzen waarin niet aan de legitimatie en doel vermeldings -
plicht hoeft te worden voldaan. Dit kan het geval zijn in noodsituaties (bijvoorbeeld bij brand).
Aan de bewoner wordt bovendien zo spoedig mogelijk een schriftelijk verslag van het binnentreden 
verstrekt. De verstrekking van het verslag kan worden uitgesteld in het belang van de nationale veiligheid of 
van de strafvordering. In het belang van de nationale veiligheid is bovendien afstel van de 
verslagleggingsplicht mogelijk, waardoor het mogelijk is dat een bewoner nooit te horen krijgt dat er 
heimelijk in zijn woning is binnengetreden.
Ter uitvoering van artikel 12 is de Algemene wet op het binnentreden tot stand gebracht. Hiermee worden 
de verschillende wettelijke regelingen van het binnentreden geharmoniseerd en de waarborgen voor de 
bewoner versterkt.
44 | Grondwet voor het Koninkrijk der Nederlanden 2023
