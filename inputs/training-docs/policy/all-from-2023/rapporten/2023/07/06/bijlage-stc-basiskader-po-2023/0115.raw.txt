Basiskwaliteit  
De school verzamelt vanaf binnenkomst systematisch informatie over de kennis en 
vaardigheden van leerlingen op alle voor het onderwijs belangrijke domeinen. Het verzamelen 
van (toets)informatie gebeurt systematisch en zorgvuldig. De school vergelijkt de informatie 
met de verwachte ontwikkeling van de leerling. Dit maakt het mogelijk om het onderwijs af te 
stemmen op de onderwijsbehoeften van zowel groepen als individuele leerlingen. Het stelt de 
school in staat zorg te dragen voor de ontwikkeling en begeleiding van de leerling. De school 
heeft daarbij hoge verwachtingen van leerlingen. De school waarborgt daarmee voor 
leerlingen de ononderbroken ontwikkeling en voortgang daarin en heeft daarbij oog voor de 
bevordering van gelijke kansen. De school informeert ouders regelmatig over de ontwikkeling 
en vorderingen van hun kind.  
 
Wanneer individuele of groepen leerlingen niet genoeg lijken te profiteren van het onderwijs, 
analyseert de school waar de ontwikkeling stagneert en wat mogelijke verklaringen hiervoor 
zijn. Vervolgens bepaalt zij wat er nodig is om op eventuele achterstanden of voorsprongen in 
de ontwikkeling van leerlingen in te spelen. De school biedt de begeleiding vervolgens 
gestructureerd aan. Waar nodig betrekt de school het samenwerkingsverband, de gemeente 
en zorginstanties bij de begeleiding van de leerlingen. De leerlingen krijgen daarmee de 
begeleiding die zij nodig hebben om het onderwijsprogramma beter te kunnen doorlopen. De 
school besteedt op een structurele en herkenbare manier aandacht aan het bestrijden van 
(taal)achterstanden.  
 
De school heeft in het schoolondersteuningsprofiel vastgelegd wat zij onder extra 
ondersteuning verstaat en welke voorzieningen de school kan bieden. Voor de leerlingen die 
deze extra ondersteuning nodig hebben, legt de school in het ontwikkelingsperspectief vast 
hoe zij het onderwijs afstemt op de behoefte van de leerling en registreert het 
ontwikkelingsperspectief in het ROD. De school voert de geplande ondersteuning uit. De 
inhoud en uitvoering van dit plan wordt minimaal eenmaal per schooljaar met de ouders 
geëvalueerd. De school vervult de zorgplicht passend onderwijs. Wanneer de school de extra 
ondersteuning voor een leerling niet kan bieden, zoekt de school in samenwerking met ouders 
en zo nodig het samenwerkingsverband een passende onderwijsplek. 
 
Aanvullende ambities 
 Zijn er aanvullende ambities voor zicht op ontwikkeling en begeleiding en (hoe) worden 
deze gerealiseerd? 
Wettelijke vereisten 
 Artikel 1 WPO: In het schoolondersteuningsprofiel is vastgelegd welke voorzieningen zijn 
getroffen voor leerlingen die extra ondersteuning nodig hebben. 
 Artikel 8, eerste lid, WPO: Het onderwijs is afgestemd op de voortgang in de ontwikkeling 
van leerlingen en zij kunnen een ononderbroken ontwikkelingsproces doorlopen.  
 Artikel 8, derde lid, WPO: Het onderwijs bevordert actief burgerschap en sociale cohesie op 
doelgerichte en samenhangende wijze. Dat omvat onder meer regelmatig monitoren van 
de ontwikkeling van burgerschapscompetenties, om het onderwijs af te stemmen op de 
actuele leerbehoefte van leerlingen. 
 Artikel 8, vierde lid, WPO: De school biedt individuele begeleiding die is afgestemd op de 
behoeften van de leerlingen die extra ondersteuning nodig hebben.  
 Artikel 8, vijfde lid, WPO: Het bestuur stelt ten minste eenmaal in de vier jaar het 
schoolondersteuningsprofiel vast.  
 Artikel 8, negende lid, WPO: De school werkt herkenbaar en gestructureerd aan de 
bestrijding van achterstanden.  
 Artikel 11 WPO: De school rapporteert over de vorderingen van de leerlingen aan hun 
ouders, voogden of verzorgers. 
Onderzoekskader 2021 voorschoolse educatie en primair onderwijs – Geldig per 1 augustus 
2023
