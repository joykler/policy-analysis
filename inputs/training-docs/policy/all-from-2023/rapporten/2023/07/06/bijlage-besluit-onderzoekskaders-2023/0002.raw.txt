Toelichting 
 
De Inspectie van het Onderwijs actualiseert jaarlijks de Onderzoekskaders die zij gebruikt bij de 
uitvoering van het toezicht. De wijzigingen in de kaders die de inspectie per 1 augustus 2023 in 
gebruik neemt, zijn deels het gevolg van nieuwe en gewijzigde wet- en regelgeving alsmede van 
diverse redactionele verbeteringen, en deels het gevolg van een aantal inhoudelijke wijzigingen. 
 
Ten behoeve van de overzichtelijkheid worden de belangrijkste wijzigingen hieronder nader 
toegelicht; een volledige Staat van wijzigingen is gepubliceerd op de website van de inspectie: 
Inspectie van het Onderwijs | Inspectie van het onderwijs (onderwijsinspectie.nl) 
 
 
1) Invoering standaard Basisvaardigheden 
2) Concretisering van de standaard Zicht op ontwikkeling en begeleiding 
3) Concretisering van de standaard Pedagogisch-didactisch handelen 
4) Het vervallen van de waardering Goed en het predicaat Excellent 
5) De inwerkingtreding van de Wet Bestuurlijke harmonisering beroepsonderwijs en de Wet 
verbetering rechtsbescherming mbo 
6) Overige (kleinere) inhoudelijke wijzigingen 
 
De invoering van de standaard Basisvaardigheden en de concretisering van de standaarden Zicht 
op ontwikkeling en begeleiding en Pedagogisch-didactisch handelen zijn aangekondigd in de brief 
van de Minister voor Primair en Voortgezet Onderwijs aan de Tweede Kamer d.d. 21 november 
2022: Samen voor beter onderwijs, duidelijk over kwaliteit.  
 
In de Kamerbrief van 21 november 2022 over toezicht in het funderend onderwijs heeft de 
voormalig minister de inspectie gevraagd om waar mogelijk en wenselijk het kader nader te 
concretiseren. 
 
 
Ad 1) Invoering standaard Basisvaardigheden 
In het Onderzoekskader 2021 (zoals gewijzigd per 1 augustus 2022) is, vooruitlopend op de 
introductie van een specifieke standaard, een specifiek accent gelegd op de basisvaardigheden 
taal, rekenen en burgerschap in de standaarden betreffende (Be)Sturing, Kwaliteitszorg en Ambitie 
op zowel het school-/instellingsniveau als het bestuursniveau. 
Met de huidige actualisering wordt de aandacht voor Basisvaardigheden versterkt door de 
introductie van de nieuwe standaard Basisvaardigheden. Deze wordt geïntegreerd in de kaders 
voor het bekostigd onderwijs po, vo, (v)so en mbo, evenals in de specifieke toepassingen sbo, 
onderwijs nieuwkomersvoorzieningen, praktijkonderwijs, eerste opvang anderstaligen, particuliere 
zelfstandige exameninstellingen, doorlopende leerroutes vmbo-mbo en niet-bekostigd mbo. Als 
gevolg hiervan wordt ook een wijziging doorgevoerd in de standaard Aanbod, omdat immers met 
de introductie van de standaard Basisvaardigheden een deel van de oude inhoud is uitgelicht. 
De standaard is ondergebracht in het kwaliteitsgebied Onderwijsproces en wordt vanaf 1 augustus 
2023 in alle onderzoeken beoordeeld.  
 
Het onderdeel burgerschap is ook voor het mbo in de standaard Basisvaardigheden opgenomen. De 
wettelijke onderbouwing van de burgerschapsopdracht is voor het mbo afgeleid uit de eisen die in 
het kwalificatiedossier (moeten) worden gesteld (zie artikel 17a, lid 3, Examen- en 
Kwalificatiebesluit Beroepsopleidingen (EKB): ‘Voor elke kwalificatie worden in het 
kwalificatiedossier generieke kwalificatie-eisen voor loopbaan en burgerschap opgenomen 
overeenkomstig bijlage 1 bij dit besluit’) en die het bevoegd gezag zal moeten volgen. Zie ook 
artikel 3, lid 4, EKB: ‘Met betrekking tot loopbaan en burgerschap stelt het bevoegd gezag de eisen 
vast waaraan de student moet voldoen’.  
In het toezicht wordt nagegaan of de opleiding aan onderwijs en ‘afsluiting’ met betrekking tot 
burgerschap zodanig invulling geeft dat daarmee aan de in het kwalificatiedossier gestelde eisen 
kan worden voldaan. De wijze waarop in onderwijs en afsluiting wordt voldaan aan de eisen 
‘loopbaan en burgerschap’ (het ‘hoe’) is ter invulling aan het bevoegd gezag is en daar zal de  
inspectie dus van weg blijven.
