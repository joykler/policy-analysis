Wij zien erop toe dat besturen hun taken (het bewaken en bevorderen van de basiskwaliteit en de 
continuïteit) voldoende uitvoeren. Gebeurt dat niet of in onvoldoende mate, dan houden we 
verscherpt toezicht op het bestuur en de opleidingen. Dat maakt onderdeel uit van onze 
waarborgfunctie. In aanvulling op dit bestuursgerichte toezicht, onderzoeken en beoordelen we ook 
opleidingen als het besturen niet lukt de basiskwaliteit te realiseren. Verder geeft het bestuur met 
het onderwijs ook invulling aan eigen ambities, waaronder vaak ook ambities die de kernfuncties 
van het onderwijsstelsel raken. Daarop sluiten we aan vanuit onze stimulerende rol.  
2.3.3 Waarborgen  
De samenleving moet erop kunnen vertrouwen dat leerlingen en studenten onderwijs volgen dat 
van voldoende kwaliteit is. Temeer omdat er een leerplicht geldt voor leerlingen tot 16 jaar en een 
13
kwalificatieplicht tot 23 jaar. De norm voor basiskwaliteit is dat besturen en opleidingen voldoen 
aan de deugdelijkheidseisen voor de onderwijskwaliteit, de kwaliteitszorg en het financieel beheer. 
Deze eisen hebben we in het waarderingskader voor besturen en opleidingen opgenomen (zie 
hoofdstuk 4 en 5).  
 
Zo spreken we besturen die het onvoldoende lukt om de basiskwaliteit van hun opleidingen te 
waarborgen, aan. Waarborgen zij de basiskwaliteit niet of onvoldoende, dan geven wij het bestuur 
een of meerdere herstelopdrachten. Dat kan betekenen dat we ons dan ook op opleidingen richten. 
Bij een of meerdere onvoldoendes op standaarden krijgen opleidingen, na toepassing van de 
beslisregels, een eindoordeel Onvoldoende of Zeer zwak. Waar nodig intensiveren we het toezicht.  
2.3.4 Stimuleren 
Naast ingrijpen waar het niet goed gaat, stimuleren we ook verdere ontwikkeling van het onderwijs 
en de kwaliteit ervan. We doen dit op meerdere niveaus. Op stelselniveau monitoren we met 
onderzoek en gegevensverzameling hoe de kernfuncties van het onderwijs zich ontwikkelen. Als we 
hierin risico’s signaleren, agenderen we deze, passend bij de urgentie ervan. We signaleren en 
agenderen belangrijke onderwerpen in bijvoorbeeld ‘De Staat van het Onderwijs’ en in 
themarapportages. Op stelselniveau geven we kansen en mogelijkheden voor verbetering aan, 
waarmee we beogen het stelsel te stimuleren. We brengen de uitkomsten en analyses van 
onderzoek op verschillende manieren en bij verschillende betrokkenen onder de aandacht, om zo 
bij te dragen aan inzicht en oplossingen voor gesignaleerde problemen. Soms is het belangrijk dat 
betrokkenen rondom een thema samen in gesprek gaan. We brengen de uitkomsten ook onder de 
aandacht van besturen en opleidingen door met hen in een open dialoog te bespreken of zij kansen 
zien om bij te dragen aan het oplossen van een stelselknelpunt. 
 
Naast stimuleren door aan te geven wat er beter kan, doen we dat ook door goede kwaliteit 
zichtbaar te maken. We onderzoeken ook de kwaliteit van besturen en opleidingen die boven 
basiskwaliteit uitstijgt. We kunnen daarvoor de waardering Goed toekennen. We geven deze 
waardering op het moment dat een opleiding of bestuur niet alleen voldoet aan de wettelijke 
vereisten, maar ook aanvullende ambities realiseert. Op verzoek van het bestuur onderzoeken we 
of de onderwijskwaliteit van een opleiding de waardering Goed kan krijgen. Ten slotte nemen we 
de (realisatie van de) ambities van het bestuur mee in de onderzoeken en streven we ernaar om 
tijdens het uitvoeren van onze onderzoeken en in de rapportage daarvan stimulerend te werk te 
gaan: we geven op een positieve manier feedback en benoemen naast wat er beter moet of kan, 
ook wat er goed gaat.  
2.3.5 Proportionaliteit en maatwerk 
Besturen en opleidingen verschillen van elkaar. De kwaliteit die ze realiseren is anders en ook 
kunnen ze anders georganiseerd zijn. De manier van ontwikkelen en hun omstandigheden kunnen 
ook verschillend zijn. Wij sluiten daar in ons toezicht op aan: de intensiteit van het toezicht bepalen 
we proportioneel in relatie tot de kwaliteit van het bestuur. Daarnaast is de uitvoering van het 
                                                 
13
 Voor een leerling die nog geen startkwalificatie heeft, geldt een verlengde leerplicht tot 18 jaar en een 
kwalificatieplicht tot 23 jaar. 
Onderzoekskader 2021 middelbaar beroepsonderwijs – Versie per 1 augustus 2023
