In het eindgesprek informeren we het bestuur over de conclusies van het 
onderzoek en maken we (zo nodig) afspraken over herstel en verbetering 
(herstelopdrachten en -onderzoeken) en bespreken we (verbeter)plannen van het 
bestuur. Ook vragen we feedback op hoe het onderzoek is verlopen. 
 7. Afronding en vervolgtoezicht 
 Na het eindgesprek sturen we het definitieve rapport naar het bestuur en maken 
we het rapport openbaar op onze website. Naar aanleiding van het vierjaarlijks 
onderzoek kan er vervolgtoezicht plaatsvinden (zie paragraaf 7.5).  
 
Een belangrijk onderdeel van onze werkwijze in het vierjaarlijks onderzoek is verificatie. Met 
verificatie-activiteiten toetsen we bij besturen, scholen en andere betrokkenen in hoeverre het 
bestuur zicht heeft op de kwaliteit van het onderwijs en het financieel beheer en hoe het bestuur 
daarop stuurt.  
 
Verificatie-activiteiten 
Om te bepalen of het bestuur voldoende stuurt op de kwaliteit van scholen en financiële 
ontwikkelingen voeren we verificatie-activiteiten uit. We verifiëren het gegeven beeld van de 
kwaliteit en de sturing van het bestuur. We zetten proportioneel diverse verificatie-activiteiten in 
en passen maatwerk toe. Deze beschrijven we in het onderzoeksplan. Zo verifiëren we het 
gegeven kwaliteitsbeeld onder andere door lessen te bezoeken en met leerlingen, ouders of de 
schoolleiders te spreken. Ook kunnen onderzoeken op schoolniveau (zie paragraaf 7.4.2) 
bijdragen aan verificatie van het kwaliteitsbeeld. Voor een beeld van financiële of andere 
ontwikkelingen in relatie tot de ambities, doelstellingen en kwaliteitszorg van het bestuur, 
kunnen we managementinformatie opvragen. Ook kunnen we hierover gesprekken met het 
bestuur of bijvoorbeeld de controller voeren. 
 
De verificatie-activiteiten dragen bij aan de doelstellingen van het onderzoek, namelijk om de 
bestuurlijke kwaliteit vast te stellen op basis van het waarderingskader besturen. Anders dan bij 
onderzoeken naar risico’s en de waardering Goed geven we bij verificatie-activiteiten geen 
oordeel op het niveau van de standaarden of de school. De verificatie draagt namelijk bij aan het 
oordeel op het niveau van het bestuur. Wel delen we met de school onze bevindingen over de 
mate waarin de bestuurlijke kwaliteit zichtbaar is op de school. Signaleren we bij een school 
risico’s, dan bespreken we deze met het bestuur. Wanneer nodig voeren wij een 
kwaliteitsonderzoek naar risico’s uit. 
 
 
7.4.2 Onderzoeken op schoolniveau 
Op schoolniveau zetten we verschillende typen onderzoeken in, zowel binnen het vierjaarlijks 
onderzoek (zie paragraaf 7.4.1) als daarbuiten. Wanneer een onderzoek op schoolniveau binnen 
het vierjaarlijks onderzoek plaatsvindt, worden de activiteiten opgenomen in het onderzoeksplan. 
Dit plan bevat in elk geval verificatie-activiteiten zoals in de voorgaande paragraaf beschreven. 
 
Risico-onderzoek 
Onderzoeken naar risico’s nemen we mee in het vierjaarlijks onderzoek. Maar ze kunnen ook 
daarbuiten plaatsvinden, naar aanleiding van de jaarlijkse prestatieanalyse en signalen. We houden 
hiermee zicht op mogelijke risico’s, maar we verwachten dat besturen die te allen tijde zelf ook in 
beeld hebben, als onderdeel van de kwaliteitscyclus. Bij een bestuur dat de verantwoordelijkheid 
voor de kwaliteit goed invult, verwachten we dat als wij mogelijke risico’s detecteren, het bestuur 
zelf de oorzaken onderzoekt, passende maatregelen neemt en zich hierover verantwoordt aan de 
inspectie. Bij een bestuur dat er niet in slaagt de kwaliteit van het onderwijs te waarborgen, voeren 
wij (afhankelijk van de aard van de risico’s) zelf het risico-onderzoek geheel of gedeeltelijk uit. We 
onderzoeken en beoordelen dan een of meerdere standaarden van het waarderingskader op 
schoolniveau (zie hoofdstuk 5) en maken afspraken over de rapportage en verantwoording van de 
bevindingen.  
Onderzoekskader 2021 voortgezet onderwijs – Versie per 1 augustus 2023
