7.5.1 Vervolgtoezicht bij herstelperiode 
Natuurlijk is vervolgtoezicht lang niet altijd nodig. Als tijdens een onderzoek tekortkomingen zijn 
geconstateerd, wordt vervolgtoezicht afgesproken. De intensiteit hiervan is ook hier afhankelijk van 
de kwaliteit van het bestuur. We kunnen tekortkomingen constateren op bestuursniveau en/of op 
schoolniveau. 
 
Geen tekortkomingen 
Als uit een onderzoek blijkt dat het bestuur voor basiskwaliteit heeft gezorgd en dat het daarmee 
aan de deugdelijkheidseisen en financiële voorwaarden voor bestuur en school voldoet, is er geen 
vervolgtoezicht. Het bestuur en de scholen vallen dan onder het reguliere toezicht, waarbij we 
prestaties en risico’s jaarlijks monitoren en elke vier jaar het bestuur beoordelen. Wanneer nodig of 
gewenst, is er tussentijds contact. 
 
Tekortkomingen bij het bestuur 
Bij tekortkomingen op bestuursniveau, bijvoorbeeld bij onvoldoende (financiële) basiskwaliteit en 
daardoor niet voldoen aan wet- en regelgeving, spreken we met het bestuur af binnen welke 
termijn de geconstateerde tekortkomingen hersteld moeten zijn. Afhankelijk van de zwaarte en 
omvang van de tekortkoming verantwoordt het bestuur zich over het herstel aan de inspectie en 
gaan wij na of de tekortkoming is hersteld. De intensiteit waarmee we dat doen, bepalen we ook in 
relatie tot de kwaliteit van het bestuur. 
  
Tekortkomingen op scholen 
Bij tekortkomingen in de basiskwaliteit op een school maken we met het bestuur afspraken over de 
termijn waarbinnen de kwaliteit hersteld moet zijn. Wanneer de zwaarte en omvang van de 
tekortkomingen hiertoe aanleiding geven, bijvoorbeeld bij het oordeel Zeer zwak, stellen we een 
toezichtsplan op om het verloop van het herstel te monitoren en voeren we een herstelonderzoek 
uit. Bij kleinere tekortkomingen en als de kwaliteit van het besturen op orde is, verantwoordt het 
bestuur zich bij ons over het herstel. We spreken, afhankelijk van de kwaliteit van het bestuur, af 
hoe we omgaan met het herstelonderzoek.  
 
Proportionaliteit en maatwerk bij herstel 
Proportionaliteit en maatwerk beïnvloeden ook hoe we in de herstelperiode ons toezicht 
inrichten. Zo kunnen we voortgangsgesprekken voeren of een plan op (laten) stellen met 
afspraken over de stappen waarlangs het herstel op een school zal plaatsvinden.  
Bij een bestuur waar de sturing ruimschoots op orde is, leggen we de verantwoordelijkheid voor 
het waarborgen van de kwaliteit en het herstellen van eventuele tekortkomingen bij een school 
neer bij het bestuur. Dit betekent dat wij niet altijd zelf een herstelonderzoek uitvoeren, maar dit 
aan het bestuur overlaten. We vragen vervolgens het bestuur te verantwoorden hoe en met welk 
resultaat het herstel op de school plaatsvond.  
Bij een bestuur dat er niet in slaagt zijn sturing op (delen van) de kwaliteit van scholen te 
waarborgen, voeren wij zelf (delen van) herstelonderzoeken uit.  
 
 
Gevolgen uitkomst herstelonderzoek 
Wanneer het herstel of de kwaliteit van de gevraagde verantwoording ontoereikend is, heeft dit 
gevolgen voor welke toezichtsinterventies we kiezen en hoe we de kwaliteit van het bestuur 
inschatten. Wanneer we concluderen dat het vermogen van het bestuur om zelf de kwaliteit te 
waarborgen niet voldoende is, neemt de intensiteit van ons vervolgtoezicht toe. Ook dit is 
proportioneel. 
Bovenstaande geven we in tabel 7.5.1a schematisch weer. De invulling is maatwerk per onderzoek. 
 
Onderzoekskader 2021 voorschoolse educatie en primair onderwijs – Geldig per 1 augustus 
2023
