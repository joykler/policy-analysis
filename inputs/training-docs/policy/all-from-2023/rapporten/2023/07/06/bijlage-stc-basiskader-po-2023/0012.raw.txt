2 Visie en uitgangspunten voor het toezicht  
2.1 Inleiding  
Beter onderwijs voor alle leerlingen, daar staan wij als inspectie voor. We gaan uit van onderwijs in 
brede zin: het onderwijs óp school en ook op afstand door school. In de wet staat aan welke eisen 
het onderwijs ten minste moet voldoen. Als inspectie zien we erop toe dat deze basiskwaliteit, via 
besturen, wordt gewaarborgd: besturen waarborgen de kwaliteit van de scholen, wij waarborgen 
op onze beurt de kwaliteit van de sturing door besturen (het bestuurlijk handelen). Dit doen we 
door het beoordelen van hun zicht op kwaliteit en op de sturing op kwaliteit die we van elk bestuur 
verwachten. Waar nodig intensiveren we het toezicht op de besturen. Daarnaast stimuleren we 
besturen en scholen om hun ambities waar te maken en om een hogere kwaliteit dan basiskwaliteit 
te realiseren. Als inspectie willen we laten zien wat er goed gaat bij besturen, scholen en ook in het 
onderwijsstelsel. We reflecteren dan ook op de werking van het stelsel als geheel. In dit hoofdstuk 
beschrijven we onze visie op het toezicht (paragraaf 2.2). Daarna beschrijven we de 
uitgangspunten die we in de uitvoering van het toezicht hanteren (paragraaf 2.3). 
2.2 Visie  
Onderwijs vervult een belangrijke taak in de samenleving. Het onderwijs begeleidt leerlingen naar 
vervolgonderwijs of werk, als werknemer of ondernemer. Ook moet het onderwijs ervoor zorgen 
dat kinderen leren hoe zij als burger volwaardig deel kunnen uitmaken van de samenleving. Om 
elke leerling daadwerkelijk in staat te stellen te werken en mee te doen, geeft het onderwijs hun de 
benodigde kennis en vaardigheden mee. Het is immers aan het onderwijs om de talenten van álle 
leerlingen tot bloei te laten komen. Anders gezegd: het leren (kwalificatie), de vaardigheden 
aanleren om mee te doen en bij te dragen aan de samenleving (socialisatie), en de weg vrijmaken 
naar vervolgonderwijs en arbeidsmarkt (allocatie, waaronder selectie en gelijke kansen), zijn de 
kernfuncties van het Nederlandse onderwijs.  
 
Visie en missie 
Iedereen heeft recht op onderwijs van voldoende kwaliteit. Elke dag zetten leraren, besturen en 
andere professionals zich met dit doel in voor hun leerlingen en studenten. Al deze inspanningen 
dragen bij aan de werking en daarmee de kwaliteit van het onderwijsstelsel om zo een goede 
onderwijsloopbaan voor alle leerlingen te realiseren. Onze missie, 'Effectief toezicht voor beter 
onderwijs', sluit daarop aan. In ons toezicht waarborgen én stimuleren we de kwaliteit van het 
onderwijs. We richten ons daarbij op de werking van het stelsel als geheel (stimuleren) en op 
besturen en hun scholen (waarborgen en stimuleren). Besturen waarborgen de kwaliteit van hun 
scholen en het onderwijs aan de leerlingen. De intensiteit van het toezicht en het vervolgtoezicht 
stemmen we af op de mate waarin het bestuur de deugdelijkheidseisen naleeft en de kwaliteit van 
zijn scholen waarborgt. 
Alle besturen en scholen maken deel uit van het onderwijsstelsel en dragen daarmee bij aan de 
werking ervan. Het beschouwen van de werking van het stelsel noemen we de reflectieve functie 
10
van het toezicht, oftewel stelseltoezicht. De versterking van de rol van het toezicht hierin is 
bepleit door de Wetenschappelijke Raad voor het Regeringsbeleid (WRR) en wordt ondersteund 
door het kabinet.  
 
 
 
 
                                                 
10
 Wetenschappelijke Raad voor het Regeringsbeleid (2013). Toezien op publieke belangen. Naar een verruimd 
perspectief op rijkstoezicht (nr. 89). Den Haag/Amsterdam: Amsterdam University Press.  
 
Onderzoekskader 2021 voorschoolse educatie en primair onderwijs – Geldig per 1 augustus 
2023   
  
 12
