2.3 Uitgangspunten voor het toezicht 
Onze missie, ‘Effectief toezicht voor beter onderwijs’, wordt Figuur 2.3a Uitgangspunten voor het toezicht 
gedragen door vijf uitgangspunten (zie figuur 2.3a). De 
 
uitgangspunten hangen met elkaar samen en borduren op elkaar 
voort. Met elk uitgangspunt afzonderlijk, maar vooral in die 
samenhang beoogt het toezicht bij te dragen aan de verbetering 
van de kwaliteit van het onderwijsstelsel. Daarnaast sluit het 
toezicht aan bij de verantwoordelijkheid die besturen hebben voor 
het onderwijs, bewaakt het in aanvulling daarop de basiskwaliteit 
(waarborgen) en wil het beter onderwijs bevorderen (stimuleren). 
We bepalen de intensiteit van het toezicht per bestuur 
(proportionaliteit) en houden bij de uitvoering rekening met de 
organisatiekenmerken en omstandigheden waarin het bestuur 
opereert (maatwerk). We lichten de uitgangspunten hierna toe. 
2.3.1 Verbeteren stelselkwaliteit 
Opleidingen en besturen maken onderdeel uit van het onderwijsstelsel. Het stelsel vormt ook de 
context waarbinnen zij hun werk doen. Onder stelselkwaliteit verstaan we de mate waarin alle 
besturen, scholen en opleidingen er samen met anderen in slagen om voor alle leerlingen en 
studenten bij te dragen aan de realisatie van de kernfuncties van het onderwijs. Zij zorgen er 
samen voor dat deze kernfuncties van onderwijs (kwalificatie, socialisatie en allocatie, waaronder 
selectie en gelijke kansen) met succes én in evenwicht gerealiseerd worden.  
 
Stelseltoezicht (stimuleren) en het toezicht op besturen en opleidingen (stimuleren en waarborgen) 
hangen met elkaar samen, elk met een eigen plaats in het toezicht. Besturen en opleidingen zijn 
afzonderlijke objecten van toezicht. Het stelseltoezicht richt zich vanuit een stimulerende en 
agenderende invalshoek vooral op de samenhang: zowel de inspanningen van besturen, scholen, 
opleidingen en samenwerkingsverbanden als andere zaken die meespelen bij de totstandkoming 
van de kernfuncties van het onderwijs, zijn daarin belangrijk. We gebruiken de kernfuncties van 
het onderwijsstelsel om inhoud te geven aan het stelseltoezicht. Dat kan leiden tot stimulerende 
interventies op stelsel-, bestuurs- en opleidingsniveau. 
  
De werking van het stelsel omvat dus meer dan de optelsom van de resultaten van het toezicht op 
besturen en scholen en opleidingen. Daarom monitoren we ook de ontwikkelingen op stelselniveau, 
bijvoorbeeld de mate waarin alle kinderen gelijke kansen krijgen in het onderwijs. We onderzoeken 
en agenderen positieve voorbeelden en knelpunten en kijken hoe we in afstemming met het 
onderwijsveld de kwaliteit van het stelsel kunnen verhogen. Jaarlijks rapporteren we over de 
kwaliteit van het stelsel in ‘De Staat van het Onderwijs’, een taak die ons in de Wet op het 
onderwijstoezicht (WOT) is toebedeeld. Ook bespreken we tijdens onderzoeken, in een open 
dialoog, met besturen hoe zij met de opleidingen aan de kwaliteit van het stelsel bijdragen, zonder 
dat dit tot oordelen of een waardering leidt. Bij opleidingen onderzoeken we via themaonderzoeken 
ook thema’s die de kernfuncties raken. Dit alles samen noemen we stelseltoezicht. 
2.3.2 Verantwoordelijkheid bij besturen  
Onder ‘bestuur’ verstaan we het bevoegd gezag van een of meer opleidingen. Dit omvat ook het 
interne toezicht. Omdat we besturen aanspreken op hun verantwoordelijkheid voor de kwaliteit van 
het onderwijs op hun opleidingen, noemen we het toezicht bestuursgericht. Besturen waarborgen 
de kwaliteit van hun opleidingen en het onderwijs aan de studenten. In de uitoefening van hun 
taken zijn zij ervoor verantwoordelijk dat het onderwijs op hun opleidingen van voldoende kwaliteit 
is en dat het financieel beheer deugdelijk is.  
 
Besturen hebben daarnaast een wettelijke verantwoordelijkheid voor passend onderwijs. De kern 
daarvan is dat voor alle studenten met een specifieke onderwijsbehoefte zo passend mogelijk 
onderwijs wordt gerealiseerd.  
 
Onderzoekskader 2021 middelbaar beroepsonderwijs – Versie per 1 augustus 2023 14
