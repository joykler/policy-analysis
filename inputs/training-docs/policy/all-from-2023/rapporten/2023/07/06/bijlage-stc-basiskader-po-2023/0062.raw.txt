9.4 Onderwijs aan nieuwkomers 
9.4.1 Inleiding 
Het onderwijs aan nieuwkomers is bedoeld voor leerlingen die de Nederlandse taal niet of 
nauwelijks spreken. Als zij in aparte onderwijsvoorzieningen of klassen zitten, stromen zij veelal na 
één tot anderhalf jaar door naar het reguliere onderwijs. Daarnaast zijn er onderwijsvoorzieningen 
waar kinderen van asielzoekers een langere periode verblijven, in afwachting van de verblijfsstatus 
of uitzetting. 
 
In het basisonderwijs onderscheiden we vier typen onderwijsvoorzieningen voor nieuwkomers. De 
indeling is gebaseerd op de organisatie van het onderwijs en gebruiken wij om ons toezicht in te 
richten.  
 Type 1: scholen verbonden aan asielzoekerscentra en noodopvanglocaties (azc-scholen).  
 Type 2: scholen die uitsluitend onderwijs verzorgen aan nieuwkomers én basisscholen met 
drie of meer nieuwkomersklassen. 
 Type 3: basisscholen met één of twee klassen voor nieuwkomers.  
 Type 4: basisscholen waar de nieuwkomers zijn geïntegreerd in reguliere klassen.  
 
Voor nieuwkomersvoorzieningen die vallen onder type 1 en 2 gelden de hierna beschreven 
aanpassingen in het waarderingskader. Bij basisscholen die behoren tot type 3 en 4 gebruiken we 
het reguliere waarderingskader. 
9.4.2 Aanpassingen waarderingskader en normering 
De aard van het nieuwkomersonderwijs brengt met zich mee dat enkele standaarden uit het 
waarderingskader op een specifieke manier moeten worden geïnterpreteerd. Voor voorzieningen 
van het type 1 en 2 zijn de volgende aanpassingen gedaan in het waarderingskader:  
 De standaard Aanbod is aangepast, omdat het hier een specifiek(er) (taal)aanbod voor 
nieuwkomers betreft dat is gericht op de aansluiting in het reguliere onderwijs. 
 De standaard Zicht op ontwikkeling en begeleiding is aangepast, omdat voor nieuwkomers 
andere ontwikkeldoelen gelden en afstemming op onderwijsbehoeften anders verloopt dan 
in het reguliere basisonderwijs. 
 De standaard Pedagogisch-didactisch handelen is aangepast, omdat het hier specifiek 
(ortho)pedagogisch-didactisch handelen voor nieuwkomers betreft. 
 De standaard Afsluiting is aangepast, omdat het bij het onderwijs aan nieuwkomers veel 
vaker de afsluiting van een deel van de basisschoolloopbaan betreft. Daarnaast geldt de 
verplichting tot het maken van een doorstroomtoets meestal niet, omdat de leerlingen vaak 
onder de ontheffingsgronden vallen. 
 De standaard Resultaten is aangepast. Voor de resultaten van leerlingen in het 
nieuwkomersonderwijs zijn geen normen vastgesteld. De leerresultaten worden daarom 
bekeken aan de hand van de doelen of normen die de school zelf heeft gesteld. De 
bevindingen worden niet meegenomen in het oordeel op de standaard Resultaten. Deze 
krijgt altijd het oordeel ‘niet te beoordelen’.  
 De standaard Evaluatie, verantwoording en dialoog is aangepast, zodat deze geschikt is 
voor de specifieke situatie van het nieuwkomersonderwijs. 
 
Daarnaast gelden er enkele aanpassingen in de overige wettelijke vereisten. Dit zijn de eisen met 
betrekking tot het schoolplan, de schoolgids en de medezeggenschapsraad. Deze eisen worden 
bezien vanuit de moederschool en gelden niet voor de nieuwkomersvoorziening zelf. 
 
Normering 
Voor het nieuwkomersonderwijs gelden voor het eindoordeel de beslisregels zoals bij ‘basisscholen 
waarbij de resultaten niet beoordeeld kunnen worden’ (paragraaf 6.5.2.).  
 
Onderzoekskader 2021 voorschoolse educatie en primair onderwijs – Geldig per 1 augustus 
2023
