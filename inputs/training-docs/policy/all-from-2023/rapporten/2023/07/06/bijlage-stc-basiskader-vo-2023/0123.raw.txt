Basiskwaliteit 
De school zorgt ervoor dat alle leerlingen goed worden voorbereid op de afsluiting van het 
onderwijs. De school stelt leerlingen in staat om examens en proeven af te leggen en heeft een 
examenreglement dat voldoet aan de eisen van de wetgeving. De school maakt tijdig aan 
leerlingen en ouders duidelijk hoe het examen georganiseerd is, welke regels daarbij gelden en 
welke maatregelen de school hanteert bij leerlingen die zich niet aan de regels houden. Ook 
moet duidelijk zijn welke examens leerlingen op welke manier kunnen herkansen, welke stof 
wanneer wordt geëxamineerd, hoe het examen meeweegt en welke vrijstellingen gelden. De 
examinering verloopt volgens het examenreglement.  
Aanvullende ambities 
 Zijn er aanvullende ambities voor de afsluiting en (hoe) worden deze gerealiseerd? 
Wettelijke vereisten 
 Artikel 15, eerste lid, Beleidsregel IGVO 2010: Het bestuur stelt een examenreglement 
vast. 
 Artikel 15, tweede en derde lid, Beleidsregel IGVO 2010: Het bestuur stelt leerlingen in 
staat om examens en proeven af te leggen ter afsluiting van hun cursus. 
 
KWALITEITSGEBIED VEILIGHEID EN SCHOOLKLIMAAT (VS) 
VS1. Veiligheid 
De school zorgt voor een veilige omgeving voor leerlingen.  
Basiskwaliteit 
De school zorgt voor de sociale, fysieke en psychische veiligheid van de leerlingen op school 
gedurende de schooldag. Een school is veilig als de sociale, fysieke en psychische veiligheid van 
leerlingen niet door handelingen van anderen wordt aangetast. Dit blijkt onder andere uit de 
beleving van de veiligheid en het welbevinden van de leerlingen op school. De school monitort 
dit ten minste jaarlijks met een gestandaardiseerd instrument.  
 
De school heeft een veiligheidsbeleid beschreven dat bestaat uit een samenhangende set van 
maatregelen. Het beleid is gericht op het voorkomen, afhandelen, registreren en evalueren van 
incidenten, en de school voert dat beleid ook uit. Als de uitkomsten van de monitoring daartoe 
aanleiding geven, treft de school maatregelen om de situatie te verbeteren. De school 
voorkomt, zoveel als mogelijk, (digitaal) pesten, agressie en geweld in elke vorm en treedt zo 
nodig snel en adequaat op. Dat geldt ook bij uitingen die strijdig zijn met basiswaarden van de 
democratische rechtsstaat, zoals discriminatie en onverdraagzaamheid. De school heeft een 
persoon aangesteld die voor ouders en leerlingen het aanspreekpunt is in geval van pesten en 
die het beleid tegen pesten coördineert.  
 
De school hanteert de meldcode Huiselijk geweld en kindermishandeling. Daarnaast komt de 
school de verplichtingen na rond het melden, overleggen en aangifte doen van 
zedenmisdrijven. 
Aanvullende ambities 
 Zijn er aanvullende ambities voor de veiligheid en (hoe) worden deze gerealiseerd? 
Wettelijke vereisten 
 Artikel 3.39 WVO 2020: Het bestuur meldt en overlegt onverwijld bij een (redelijk 
vermoeden van een) zedenmisdrijf en doet daar zo nodig aangifte van. Het bestuur treedt 
hierbij onverwijld in contact met de vertrouwensinspecteur. 
 Artikel 3.41 WVO 2020: Het bestuur stelt voor het personeel een meldcode vast die 
aangeeft hoe met signalen van huiselijk geweld of kindermishandeling wordt omgegaan. 
Daarnaast moet het bestuur de kennis en het gebruik van de meldcode bevorderen. 
Onderzoekskader 2021 voortgezet onderwijs – Versie per 1 augustus 2023
