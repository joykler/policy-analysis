geven op een positieve manier feedback en benoemen naast wat er beter moet of kan, ook wat er 
goed gaat.  
2.3.5 Proportionaliteit en maatwerk 
Besturen en scholen verschillen van elkaar. De kwaliteit die ze realiseren is anders en ook kunnen 
ze anders georganiseerd zijn. De manier van ontwikkelen en hun omstandigheden kunnen ook 
verschillend zijn. Wij sluiten daar in ons toezicht op aan: de intensiteit van het toezicht bepalen we 
proportioneel in relatie tot de kwaliteit van het bestuur. Daarnaast is de uitvoering van het 
onderzoek op maat, rekening houdend met de kenmerken van het bestuur en de scholen. Zo 
komen we zo effectief mogelijk tot een deugdelijk oordeel en beperken we de toezichtslast.  
 
De samenleving verwacht dat besturen en scholen voldoen aan de basiskwaliteit. Voor het toezicht 
is het belangrijk hoe effectief het bestuur is in het zorgen voor basiskwaliteit op zijn scholen. Het 
gaat dan om de kwaliteit van het onderwijs, de wijze waarop de professionaliteit van de instelling 
en het bestuur is gewaarborgd, om de mate van naleving van wettelijke voorschriften en de 
financiële situatie van de instelling. Naarmate een bestuur er beter in slaagt de kwaliteit van de 
scholen te bewaken en te bevorderen, is het toezicht minder intensief. Dan ligt het accent 
bijvoorbeeld meer op gesprekken over ambities over hun maatschappelijke opdracht en vragen we 
het bestuur vanuit zijn zicht op de kwaliteit te rapporteren over kwaliteitsontwikkeling en –
verbetering. Indien dit aan de orde is, vragen we het bestuur ook over herstel van tekortkomingen 
te rapporteren.  
 
Wanneer een bestuur er minder of niet in slaagt de kwaliteit van scholen te realiseren, intensiveren 
we het toezicht (proportioneel). We kunnen dan bijvoorbeeld in een kort tijdsbestek meerdere 
onderzoeken naar onderwijskwaliteit uitvoeren of meerdere personen of instanties binnen of 
rondom het bestuur bij het onderzoek betrekken.  
 
In het kader van onze waarborgfunctie monitoren we jaarlijks de ontwikkeling en de prestaties van 
een bestuur en de scholen. Op basis van eerder toezicht en kwaliteitsgegevens die we hebben 
vanuit monitoring, houden we de kwaliteit van bestuur en scholen in beeld. Dit is van belang voor 
de uitvoering van onze waarborgfunctie. 
 
Bij de uitvoering van het (proportionele) toezicht stemmen we de onderzoeksactiviteiten af op de 
omstandigheden van het bestuur. Dat is het maatwerk. Hoe we proportionaliteit en maatwerk 
inzetten, beschrijven we in hoofdstuk 7. Dat hoofdstuk gaat over onze werkwijze. 
 
  
Onderzoekskader 2021 voortgezet onderwijs – Versie per 1 augustus 2023 
15
