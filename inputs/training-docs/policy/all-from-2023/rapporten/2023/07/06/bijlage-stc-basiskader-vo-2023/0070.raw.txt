Behalve op standaardniveau geeft de inspectie ook een eindoordeel op schoolniveau. We beperken 
ons vooralsnog tot het eindoordeel Voldoende of Onvoldoende. Dit oordeel komt tot stand op basis 
van de bestaande beslisregels die wij hanteren wanneer wij de onderwijsresultaten nog niet 
kunnen beoordelen. Tekortkomingen op de wettelijke eisen kunnen leiden tot een oordeel 
Onvoldoende op standaarden en eventueel ook op het eindoordeel over de school/opleiding. Een 
Onvoldoende op een standaard leidt tot een herstelopdracht, conform het toezicht in Europees 
Nederland (paragraaf 7.5). 
 
Vanwege het niet kunnen beoordelen van de  onderwijsresultaten is het eindoordeel Zeer zwak in 
Caribisch Nederland nog niet wettelijk verankerd. Een dergelijk oordeel laten we daarom 
vooralsnog achterwege. Zodra die verankering wel het geval is, zal ook het oordeel Zeer zwak door 
ons afgegeven kunnen worden.  
 
Praktijkonderwijs 
In Caribisch Nederland zijn er enkele scholen en speciale lesplaatsen waar praktijkonderwijs wordt 
verzorgd. Praktijkonderwijs richt zich vooral op wonen, werken, burgerschap, leren en vrije tijd. 
Leerlingen leren binnen deze thema’s zo goed mogelijk functioneren binnen de school en in de 
maatschappij. Dat betekent dat de inhoud van enkele standaarden iets is aangescherpt voor 
toepassing op het praktijkonderwijs, conform de aanpassingen voor praktijkonderwijs in Europees 
Nederland (zie voor de bijgestelde standaarden bijlage 2): 
 De standaard Aanbod is aangepast, omdat de inhoud van het onderwijs afwijkt van het 
aanbod in het reguliere voortgezet onderwijs.  
 Voor elke leerling maakt de school een ontwikkelingsperspectief waarin beschreven is welk 
(eind)perspectief wordt nagestreefd en op welke manier het onderwijs wordt aangepast om 
dit doel te bereiken. De standaard Zicht op ontwikkeling en begeleiding is daarop 
aangepast.  
 De standaard Pedagogisch-didactisch handelen is aangevuld met de term ‘ortho’ om 
duidelijk te maken dat het hier gaat om specifiek handelen met het oog op de doelgroep.  
 De standaard Afsluiting is aangepast, omdat de leerlingen geen examen doen maar een 
schooldiploma of een verklaring ontvangen.  
 De standaard Resultaten is aangepast, omdat er geen normen zijn voor praktijkonderwijs. 
In plaats daarvan wordt er gekeken naar de eigen streefdoelen.  
 
Alle overige standaarden zijn ongewijzigd van toepassing. De standaard Praktijkvorming/stage is 
toegevoegd aan het waarderingskader vanwege het belang hiervan voor het praktijkonderwijs.  
9.8.3 Werkwijze 
Het bestuursgerichte toezicht in Caribisch Nederland wijkt enigszins af van de reguliere aanpak. We 
hanteren in dit stadium een tweejaarlijkse cyclus voor de kwaliteitsonderzoeken op school- of 
opleidingsniveau. In principe doen we het ene jaar een voortgangsgesprek met het bestuur en de 
schoolleiding en in het andere jaar een kwaliteitsonderzoek. Tijdens deze onderzoeken geven we 
dan ook een oordeel over (minimaal) die standaarden die nodig zijn voor het oordeel over 
basiskwaliteit. Het onderzoek naar deze standaarden kan proportioneel uitgevoerd worden.  
Daarnaast streven we ernaar om op termijn ook eens in de vier jaar de kwaliteitszorg van de 
besturen te beoordelen, zoals we dat ook doen in Europees Nederland. 
 
 
  
Onderzoekskader 2021 voortgezet onderwijs – Versie per 1 augustus 2023
