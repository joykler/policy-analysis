Kijkend naar de integrale samenwerking in de aanpak van 
georganiseerde ondermijnende criminaliteit: wat voegt RIEC-LIEC 
hieraan toe?
“De grootste winst is dat je met heel verschillende spelers aan tafel 
bezig bent met dat ene doel. Iedereen zit er positief in en ziet het 
belang. Met de RIEC-LIEC samenwerking kun je niet elke vorm van 
criminaliteit weghalen. Maar je kan wel degelijk structuren 
onderuithalen en grenzen stellen. En dan heb je de specifieke 
RIEC-taken. De ondermijningsbeelden die gemaakt worden zijn heel 
waardevol. Maar ook bepaalde casussen, die hebben we hier 
bijvoorbeeld gehad op het gebied van verloederde recreatieterreinen 
en vastgoed. Je kunt hiermee een focus aanbrengen in jouw specifieke 
gebied. Dat werkt goed.”
Wat betekent de in 2022 toegekende structurele versterking voor 
RIEC-LIEC voor de integrale samenwerking in de aanpak van 
georganiseerde ondermijnende criminaliteit?
“Dat is echt een gouden kans om het naar een nog hoger professioneel 
niveau te brengen. En ik voel dat dat ook aan het gebeuren is. In het 
noorden gaan we nu werken met flexibele teams die gemeenten gaan 
ondersteunen met uitvoeringswerk waar gemeenten soms niet aan 
toekomen. Zoals Bibob-beleid maken. Maar ook de handhaving op 
bijvoorbeeld drugspanden. En in de versterkingsgelden zit ook het 
structureel maken van incidenteel geld voor medewerkers. Die dreigden 
we allemaal te verliezen, wat al lang van tevoren onrust geeft. Het heeft 
een enorme rust en stabiliteit gegeven. En je kan echt bouwen.” 
Wat is het belangrijkste dat u zelf heeft geleerd op het gebied van 
integraal samenwerken?
“Uiteindelijk is elkaar kennen en elkaars motieven goed doorgronden 
het belangrijkste. Als je je laat meeslepen door de casuïstiek, dan lijkt 
in de hectiek soms het besef te verdwijnen dat we verschillend zijn, 
maar hetzelfde doel voor ogen hebben. Dan loopt het vast. Dus je 
moet elkaar regelmatig zien en even de zaken doornemen. Hoe zien 
we het, wat willen we doen? Zodat je samen weet: dit is belangrijk en 
we willen samen dat doel bereiken. Dan kan je heel ver komen.”
Het hele interview met Sybrand Buma over integraal samenwerken is dit 
najaar in het online RIEC-LIEC magazine Code Geel te lezen.
Jaarverslag 2022 11
