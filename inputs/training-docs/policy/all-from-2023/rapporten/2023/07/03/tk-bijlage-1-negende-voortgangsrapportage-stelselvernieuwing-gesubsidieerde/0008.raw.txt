HOOFDDOELSTELLING: VERSTERKING EERSTELIJNS RECHTSHULP 
 
Iedereen met een vraag of probleem van juridische aard kan laagdrempelig terecht voor betrouwbare 
informatie, een eerste inschatting van het probleem of een advies en in specifieke gevallen voor concrete 
hulp of ondersteuning (‘de eerste lijn’). De persoonlijke dienstverlening is in het bijzonder gericht op 
burgers die zich in een (financieel) kwetsbare positie bevinden; zij beschikken immers niet altijd over 
voldoende hulpbronnen om zelf tot een oplossing te komen. De beschikbaarheid en kwaliteit van 
eerstelijnsvoorzieningen wordt hiertoe versterkt, zodat de toegankelijkheid verbetert en de 
dienstverlening leidt tot betere oplossingen. 
 
Subdoelstelling: brede, betrouwbare en toegankelijke informatie en advies voor iedereen 
 
Maatregelen: beter toegankelijke informatie en advies voor iedereen 
Zoals vermeld in de vorige voortgangsrapportage, is het Juridisch Loket sinds 1 januari 2023 te bereiken 
via een gratis telefoonnummer (0800 8020). Vóór die tijd betaalden rechtzoekenden nog een 
vergoeding van 10 cent per minuut. De afschaffing van het beltarief beoogt de toegang te vergroten, 
met name voor mensen die het eerdere 0900-nummer niet konden bellen, bijvoorbeeld omdat zij onder 
bewind staan of financiële problemen hebben. Hieronder worden de eerste observaties naar aanleiding 
van deze maatregel belicht. 
 
Van het gratis telefoonnummer maken veel rechtzoekenden gebruik. Het aantal bellers is aanzienlijk 
gestegen ten opzichte van eerdere jaren. Tegelijkertijd werkt het Juridisch Loket hard aan het verhogen 
van de bereikbaarheid aan de telefoon en het terugbrengen van de wachttijden. De eerste resultaten 
lijken positief. De bereikbaarheid van het Juridisch Loket is sterk verbeterd en steeds meer 
rechtzoekenden worden na het eerste telefonische contact binnen 5 werkdagen geholpen op een 
spreekuur op een locatie in hun regio. Of ze hebben een terugbelafspraak met één van de juristen van 
het Juridisch Loket. Ook dat is bij voorkeur iemand uit de eigen regio, omdat kennis van lokale 
omstandigheden en het lokale netwerk van groot belang is. Als het probleem van de bellende 
rechtzoekende directe actie vereist, wordt hij doorverbonden met de juristen van de spoedlijn.  
 
Conform eerdere toezegging vindt rond de zomer 2023 een evaluatie van deze nieuwe manier van 
werken plaats. Daarna zal besluitvorming plaatsvinden over de handhaving van het gratis 
telefoonnummer. Hierbij zal onder meer worden gekeken naar verbeterde toegankelijkheid, ervaringen 
van rechtzoekenden en de kosten. 
 
In het kader van betere informatievoorziening is ook de website van het Juridisch Loket in ontwikkeling. 
Met miljoenen bezoekers per jaar is de webpagina van het Juridisch Loket voor veel mensen het 
vertrekpunt bij het vinden van een antwoord op hun juridische vragen. Het afgelopen half jaar is de 
website opnieuw aanbesteed. Dit was nodig om op termijn de noodzakelijke digitale doorontwikkeling 
te kunnen maken. De eerstvolgende ontwikkelingen van de website zijn een Engelstalige versie en het 
verder vergroten van de toegankelijkheid van de website voor mensen met een beperking. Sinds 1 
maart 2023 kent de website een speciale pagina voor (keten)partners. Hierop wordt informatie gedeeld 
die (keten)partners helpt bij het verwijzen en helpen van mensen die bij hen aankloppen met 
problemen, die juridische aspecten hebben. De vorm en inhoud van de informatie wordt voortdurend 
verder ontwikkeld in overleg met betrokken (keten)organisaties. Het komende half jaar zal JuLo, de 
digitale assistent van het Juridisch Loket, verder worden uitgebreid met twee nieuwe hulpthema’s 
(‘routes’). Tot slot onderzoekt het Juridisch Loket of de toegankelijkheid van de website verder kan 
worden vergroot door bijvoorbeeld het aanbieden van eenvoudige filmpjes en door bestaande 
voorbeeldbrieven interactief te maken, zodat rechtzoekenden een gepersonaliseerde brief kunnen 
downloaden. 
 
8
