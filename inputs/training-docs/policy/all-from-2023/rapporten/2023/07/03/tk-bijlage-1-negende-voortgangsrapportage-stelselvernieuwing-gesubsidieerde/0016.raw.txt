HOOFDDOELSTELLING: BURGERGERICHTE OVERHEID 
 
Onnodige conflicten tussen burger en overheid en de escalatie daarvan worden voorkomen. Daarmee 
worden ook onnodige procedures binnen het bestuursrecht teruggedrongen. Daartoe wordt onder 
meer gewerkt aan meer burgergerichte dienstverlening, burgergerichte wet- en regelgeving en het 
bevorderen van goed procedeergedrag door de overheid in geschillen met burgers. 
 
Subdoelstelling: Voorkomen van onnodige procedures tussen burger en overheid 
 
Maatregel: Invoeringstoets verhoging proceskostenvergoeding 
Op 1 juli 2021 is het gewijzigde Besluit proceskosten bestuursrecht in werking getreden. Met de 
wijziging is het forfaitaire bedrag voor de proceskostenvergoeding in het bestuursrecht verhoogd. Dit 
betekent dat het bestuursorgaan, indien de burger in beroep of hoger beroep geheel of gedeeltelijk 
in het gelijk wordt gesteld, een hoger bedrag verschuldigd is voor tegemoetkoming in de 
proceskosten. Met een invoeringstoets zijn de eerste ervaringen van bestuursorganen met deze 
wijziging opgehaald.   
 
De verhoging van de proceskostenvergoeding diende twee doelen. Het is een prikkel voor betere 
besluitvorming in het primaire proces en in de bezwaarfase met als doel minder onnodige procedures 
bij de bestuursrechter. En het brengt de proceskostenvergoeding bij de tijd door deze meer in lijn te 
brengen met de kosten voor rechtsbijstand. 
 
Bij de invoeringstoets zijn gemeenten, uitvoeringsorganisaties, bestuursdepartementen en de 
rechtspraak gevraagd naar hun ervaringen met de verhoogde proceskostenvergoeding. Centraal 
stond de vraag welke kwalitatieve effecten de verhoging van de proceskostenvergoeding in beroep 
en hoger beroep had, ruim een jaar na invoering. Er is bewust niet gekozen voor een kwantitatieve 
analyse. Een jaar na inwerkingtreding is het te vroeg om eventuele causale verbanden te kunnen 
leggen tussen de verhoging van de proceskostenvergoeding en eventuele veranderingen in aantal 
beroepsprocedures.  
 
Er is onder meer gevraagd naar bekendheid met de verhoging, aanpassingen in de werkwijze naar 
aanleiding van de verhoging en eventuele neveneffecten of andere knelpunten. Uit de enquête en de 
gesprekken met zowel bestuursorganen als de rechtspraak blijkt dat de kwalitatieve effecten gering 
zijn. Slechts 9% van de respondenten van de enquête gaf aan dat de verhoging van de 
proceskostenvergoeding heeft geleid tot aanpassingen in de werkwijze van hun organisatie. De 
aanpassingen die zijn gedaan, zien op het bezwaar, het eerder horen van no cure no pay-bureaus en 
het opnemen van telefonisch contact in beroep/hoger beroep om het geschil buiten de rechter om 
op te lossen of het geschil af te bakenen. De rest, 91%, gaf aan dat er geen aanpassingen zijn gedaan 
in de werkwijze naar aanleiding van deze verhoging. Respondenten ervaren wel knelpunten en 
onbedoelde effecten van de verhoging van de proceskostenvergoeding. Het gaat hierbij met name 
om een toename van het aantal zaken waarin professioneel gemachtigden (en dan vooral no cure no 
pay-bureaus) een rol spelen. Dit speelt vooral bij WOZ-zaken (onroerendezaakbelasting), Wet 
Mulder-zaken (verkeersboetes) en parkeerbelastingen. Dit speelt overigens niet alleen in beroep 
maar ook in de bezwaarfase. Ook ziet men dat er vaak wordt geprocedeerd over formele vereisten in 
plaats van over inhoudelijke bezwaren. 
 
De opmars van no cure no pay-bureaus, de toename van procedures op bovengenoemde terreinen 
en de rol van de proceskostenvergoeding hierbij, worden op dit moment samen met het ministerie 
van Binnenlandse Zaken en Koninkrijksrelaties en het ministerie van Financiën tegen het licht 
gehouden. De uitkomsten van de invoeringstoets worden hierbij meegenomen.
