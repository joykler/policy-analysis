HOOFDDOELSTELLING: TOEKOMSTBESTENDIG STELSEL 
 
Het stelsel blijft zich continu verbeteren en vernieuwen. Daartoe wordt doorlopend inzicht verkregen in 
de kwaliteit van de dienstverlening en de werking van het stelsel door systematische monitoring en 
evaluatie, ook vanuit het perspectief van rechtzoekenden. Daarnaast wordt ingezet op een stelsel dat 
ook voor de langere termijn betaalbaar en doelmatig blijft, openstaat voor technologische en andere 
ontwikkelingen en meegaat met vernieuwing en samenwerking in het sociale domein. 
 
Subdoelstelling: Systematische monitoring en evaluatie; signalen ophalen uit de praktijk 
 
Maatregel: ontwikkeling ‘feedbackloop’  
In de komende periode zal het Kenniscentrum, dat is gepositioneerd binnen de Raad voor 
Rechtsbijstand, in samenwerking met de diverse betrokken ketenpartners een monitoring- en 
evaluatiesystematiek (feedbackloop) ontwikkelen om systematisch inzicht te geven in het functioneren 
van het stelsel. Dit zal het Kenniscentrum onder andere doen door systematisch ervaringen van burgers, 
advocaten en mediators te verzamelen en analyseren, alsmede de kwaliteit van de verleende 
rechtsbijstand te monitoren. Hiermee wordt het functioneren van het stelsel meetbaar en transparant, 
en wordt toegewerkt naar een lerend en bewezen effectief werkend stelsel.  
 
Het Kenniscentrum zal de feedbackloop doorontwikkelen, zodat de ervaringen van burgers gedurende 
hun gang door het stelsel kunnen worden geëvalueerd. De betrokken ketenpartners leveren de 
noodzakelijke informatie aan over de eigen dienstverlening, zodat er een stelselbreed beeld ontstaat. 
Op dit moment wordt samen met ketenpartners een (meerjarige) onderzoeksprogrammering 
ontwikkeld die het Kenniscentrum uit gaat voeren. De verwachting is dat dit inzichten en practice-based 
evidence zal opleveren over de werking van het stelsel voor rechtzoekenden en de professionals die hen 
bijstaan.  
 
Subdoelstelling: Positionering van het Juridisch Loket in het vernieuwde stelsel 
 
In december 2022 heeft onderzoeksbureau Andersson Elffers Felix (AEF) het eindrapport ‘Governance 
en positionering van het Juridisch Loket’ opgeleverd. Dit rapport is als bijlage bij de achtste 
voortgangsrapportage aan de Tweede Kamer toegestuurd. Daarbij is toegezegd dat een reactie op het 
rapport zou volgen in deze – negende – voortgangsrapportage. AEF heeft geadviseerd om voor het 
Juridisch Loket in het vernieuwde stelsel de vorm te kiezen van een aparte stichting met wettelijke 
taken, met een directe subsidierelatie van het Juridisch Loket met het ministerie van Justitie en 
Veiligheid. Dat advies zal worden gevolgd. Daartoe is besloten om het Juridisch Loket apart van de Raad 
voor Rechtsbijstand te positioneren. Dit betekent dat een formele directe opdrachtgevers- en 
financieringsrelatie tussen het departement en het Juridisch Loket gerealiseerd zal worden. 
 
Reden hiervoor is dat – als onderdeel van de stelselvernieuwing – wordt ingezet op een sterke eerste 
lijn, waarbij het Juridisch Loket een prominentere plek binnen het stelsel krijgt. Hiermee reikt de positie 
van het Juridisch Loket verder dan een voorziening van de Raad voor Rechtsbijstand. Gelet op die 
prominentere plek is voor het ministerie van Justitie en Veiligheid van belang, vanwege de 
verantwoordelijkheid voor het gehele stelsel van gesubsidieerde rechtsbijstand, om een direct 
opdrachtgeverschap en financieringsrelatie ten aanzien van het Juridisch Loket te realiseren, alsmede 
een eigen verantwoordelijkheid van het Juridisch Loket voor de uitvoering van opdrachten. De huidige 
Wet op de rechtsbijstand biedt hiervoor geen basis en zal daarom aangepast worden. Hiervoor zullen de 
voorbereidingen ter hand worden genomen. Zoals ook in het AEF-rapport is toegelicht, heeft het 
ministerie van Justitie en Veiligheid met ingang van 1 januari 2020 tijdelijk (tot de wijziging van de Wet 
op de rechtsbijstand ten behoeve van de stelselvernieuwing van kracht is) reeds het 
opdrachtgeverschap en de subsidierelatie met het Juridisch Loket van de Raad voor Rechtsbijstand 
24
