van de balies, is ook steeds vaker een goede toegankelijk fysieke voorziening aanwezig dichter bij de 
rechtzoekende. Het Juridisch Loket verwacht in 2023 een toename van het aantal inloopbezoeken te 
realiseren van 19% en minstens een verdubbeling van het aantal spreekuren voor rechtzoekenden.  
 
De pilotfase van het programma heeft op verschillende plekken bijgedragen aan de ontwikkeling van 
lokaal aanbod. Voorbeelden hiervan zijn Samen Recht Vinden (Zeeland), Rechtsbijstand Hillesluis 
(Rotterdam), Huis van het Recht (Heerlen) en Sociaal Juridisch Dienstverlening om de hoek (Almelo, 
Venray en Mar en Fean). Divosa ondersteunde negen gemeenten bij hun lokale aanpak. Hier is 
bijvoorbeeld te zien dat verschillende gemeenten in hun dienstverlening proactief inwoners met 
(mogelijke) problemen benaderen en werken op basis van vertrouwen, gastvrijheid en luisteren. Deze 
initiatieven krijgen (deels) een vervolg op basis van lokale financiering. 
 
Versterking van de lokale rechtsbescherming maakt onderdeel uit van de stelselvernieuwing 
rechtsbijstand. Een lokaal georiënteerd én landelijk dekkend stelsel van rechtsbijstand is gebaat bij 
sterke lokale voorzieningen en vice versa. Daarom is het bestuursdepartement nauw betrokken bij het 
Programma Robuuste Rechtsbescherming en is Divosa, als trekker daarvan, één van de vaste partners 
binnen de stelselvernieuwing rechtsbijstand. Vanuit lokaal perspectief valt ook op dat er veel 
samenwerkingen ontstaan met bibliotheken en wijkcentra. Dit zijn in toenemende mate plekken waar 
laagdrempelige ondersteuning op verschillende fronten samenkomt (taalpunten, formulierenbrigades, 
informatiepunten digitale overheid en ook sociaal juridische ondersteuning). 
 
Omdat er op dit moment onvoldoende zicht is op de beschikbaarheid van lokale sociaaljuridische 
voorzieningen, heeft het ministerie van Justitie en Veiligheid Divosa gevraagd om een 
inventarisatieonderzoek uit te voeren. Hiermee ontstaat een landelijk beeld van het aanbod van 
eerstelijns sociaaljuridische ondersteuning per gemeente en daarmee ook van eventuele “witte 
vlekken”. Naar verwachting zal de Tweede Kamer bij de eerstvolgende voortgangsrapportage over de 
uitkomsten worden geïnformeerd.    
 
Er is een groot aantal rechtswinkels in Nederland actief, waar veel rechtzoekenden op laagdrempelige 
manier terecht kunnen voor informatie, advies en soms ook hulp bij vervolgstappen. Het zijn vaak 
studenten en andere vrijwilligers die zich hiervoor inzetten. Deze rechtswinkels zijn op veel plekken in 
Nederland een vast en waardevol onderdeel van het aanbod aan juridische voorzieningen voor burgers. 
Bovendien fungeren rechtswinkels als kweekvijver voor toekomstige rechtsbijstandverleners. Daarom is 
door het ministerie van Justitie en Veiligheid ter versterking van de rechtswinkels subsidie verstrekt 
voor de oprichting van de Nederlandse Vereniging van Rechtswinkels. Deze vereniging is begin dit jaar 
opgericht en heeft inmiddels zo’n 40 rechtswinkels aan zich weten te binden. De Nederlandse 
Vereniging van Rechtswinkels zet zich in voor belangenbehartiging en professionalisering van de 
dienstverlening (door middel van trainingen en intervisie).   
 
Ondertussen wordt samen met de bij de stelselvernieuwing betrokken partners zoals het Juridisch Loket 
en Divosa nagedacht over de manier waarop een brug kan worden geslagen tussen de lokale pilots en 
landelijke stelselconcepten, zoals samenwerken tussen sociaal en juridisch domein, samenwerken 
tussen eerste en tweede lijn, en de coördinerende rol van het Juridisch Loket. Daarbij wordt gedacht 
aan regionale implementatie van de ‘sterke en brede eerste lijn’ zoals deze nu voor ogen staat. Het 
streven is om begin 2024 te starten met de uitvoering van deze regiobenadering. De Tweede Kamer zal 
in de volgende voortgangsrapportages nader hierover worden geïnformeerd.    
 
 
 
 
 
10
