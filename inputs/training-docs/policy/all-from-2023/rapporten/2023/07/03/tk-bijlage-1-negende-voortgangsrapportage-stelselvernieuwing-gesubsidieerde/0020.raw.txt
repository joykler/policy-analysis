HOOFDDOELSTELLING: BELEIDSVORMING 
 
Om de effectiviteit van het stelsel van gesubsidieerde rechtsbijstand te behouden, wordt doorlopend 
bezien waar aanpassing en/of aanvulling van het beleid nodig is. Dit leidt tot beleidsvorming zowel op 
specifieke terreinen van rechtsbijstand als ten aanzien van stelselbrede onderwerpen. 
 
Subdoelstelling: Aandacht voor de zelfredzaamheid  van rechtzoekenden 
 
Maatregel: WODC-onderzoek zelfredzaamheidscriterium  
In 2021 is het Wetenschappelijk Onderzoeks- en Documentatiecentrum, naar aanleiding van de moties 
Van Nispen (SP) en Van der Graaf (CU), gevraagd om onderzoek te doen naar de toepassing en 
reikwijdte van het zelfredzaamheidscriterium in relatie tot kinderopvangtoeslagzaken. Dit rapport wordt 
samen met deze negende voortgangsrapportage aan de Tweede Kamer aangeboden (bijlage 4). De 
algemene conclusie in het rapport is dat het stelsel van gesubsidieerde rechtsbijstand in 
kinderopvangtoeslagzaken niet goed heeft gefunctioneerd. Zo schoten de randvoorwaarden voor de 
beoogde uitwerking van de zelfredzaamheidscriterium tekort en werd het toevoegbeleid van de Raad 
voor Rechtsbijstand als strikt ervaren. Het rapport zal nader worden bestudeerd en besproken met 
onder andere de Raad voor Rechtsbijstand. Daarop zal de Tweede Kamer vóór het commissiedebat 
rechtsbijstand, dat gepland staat op 14 september aanstaande, schriftelijk een inhoudelijke reactie 
ontvangen. Vooruitlopend daarop verdient vermelding dat, zoals ook in het rapport staat, de huidige 
praktijk inmiddels anders is. Alle gedupeerden van de kinderopvangtoeslagaffaire krijgen vanaf eind 
2020 in principe ook een advocaat bij bezwaar en vanaf begin 2021 kunnen zij een gratis advocaat 
krijgen voor het halen van hun herstel bij de Belastingdienst. Daarnaast is het voor mensen die in het 
huidige stelsel ook in andere situaties tussen wal en schip vallen, mogelijk een advocaat te krijgen 
(Regeling Adviestoevoeging Zelfredzaamheid). 
 
Subdoelstelling: Versterking van de sociale advocatuur 
 
Maatregel: verbetering van de aandacht voor de sociale advocatuur in het onderwijs 
Zoals vermeld in het plan van aanpak voor de sociale advocatuur worden verschillende initiatieven 
ontplooid om de aandacht voor de sociale advocatuur in het onderwijs te verbeteren (zie Kamerstukken 
II 2022/23, 31753, nr. 269). 
 
-Onderzoek doorstroom studenten naar de sociale advocatuur 
Om na te gaan wat rechtenstudenten ervan weerhoudt na hun studie voor de sociale advocatuur te 
kiezen, is een onderzoeksproject opgestart met studenten van verschillende universiteiten. De 
versterking van de sociale advocatuur begint bij het onderwijs. Om de jonge aanwas te stimuleren zal 
eerst duidelijk moeten worden wat rechtenstudenten tegenhoudt om sociaal advocaat te worden. Het 
team zal onderzoek doen naar de vraag wat de belemmeringen zijn voor studenten om door te stromen 
naar de sociale advocatuur en hoe dit onder andere in het onderwijs verbeterd kan worden. De 
resultaten van het onderzoek worden in het najaar 2023 verwacht. Aan de hand daarvan zal worden 
bezien waar specifiek binnen het onderwijs op ingezet zal moeten worden om de doorstroom naar de 
sociale advocatuur te vergroten. 
 
-Studierichting sociaal recht 
Eén van de aanbevelingen van het arbeidsmarktonderzoek van Panteia was het herintroduceren van 
een studierichting sociaal recht. De verwachting is dat aandacht voor de sociale advocatuur in het 
curriculum een positieve invloed heeft op de jonge aanwas voor de sociale advocatuur. Zoals vermeld in 
het plan van aanpak voor de sociale advocatuur (Kamerstukken II 2022/23, 31753, nr. 269) zullen 
hierover gesprekken plaatsvinden met het ministerie van Onderwijs, Cultuur en Wetenschap en ook 
met decanen van rechtenfaculteiten. Verder intensiveert en coördineert de Raad voor rechtsbijstand
