Maatregel: WODC-onderzoek overkoepelende analyse opbrengsten pilots  
Het Wetenschappelijk Onderzoeks- en Documentatie Centrum (WODC) geeft uitvoering aan een 
overkoepelende analyse naar de opbrengsten van de pilotfase. De scope van het onderzoek is in grote 
lijnen als volgt. Om inzichtelijk te maken hoe de werkwijzen en instrumenten uit de individuele pilots 
kunnen bijdragen aan het bereiken van de doelstellingen van de stelselvernieuwing, zal het WODC eerst 
een planevaluatie van de stelselvernieuwing rechtsbijstand uitvoeren. Daarna volgt een procesevaluatie 
van de pilots. Tot slot wordt in de vorm van een synthese alle informatie op systematische wijze bij 
elkaar gebracht zodat uit dat overzicht van bevindingen werkzame elementen en aandachtspunten voor 
mogelijke implementatie kunnen worden afgeleid. 
 
Bijzonder is dat gekozen is voor een zogeheten incrementele ofwel stapsgewijs aangroeiende 
benadering. In plaats van enkel de oplevering van een eindrapport, zal het WODC tussenproducten 
opleveren, met - desgewenst - een technische briefing aan de Tweede Kamer en een terugkoppeling 
aan ketenpartners. Deze tussenproducten zullen steeds een opvolgend deel van het onderzoek 
behelzen: een factsheet van de planevaluatie, een factsheet van de procesevaluatie, en een verkorte 
onderzoeksrapportage met daarin een synthese van het geheel. Deelinzichten komen op deze manier 
eerder beschikbaar dan het eindrapport. Daarnaast zijn alle betrokkenen in de gelegenheid om 
overwegingen mee te geven, die door de onderzoekers benut kunnen worden voor het vervolg.  
 
Het analyseren van de opbrengsten van de pilotfase is geen eenvoudige opgave. Veel pilots zijn in een 
specifieke lokale context uitgevoerd. Ook is lang niet altijd het programma (alleen) direct 
verantwoordelijk. Daarnaast vertonen werkzame elementen die binnen de individuele pilots zijn 
ontwikkeld soms een gedeeltelijke overlap. Dit noopt tot een analyse van de evaluaties in onderlinge 
samenhang en tegen de achtergrond van de stelseldoelstellingen. Hoewel een dergelijke analyse nog 
geen vernieuwd stelsel oplevert, zal deze analyse van het WODC een objectief, eenduidig en 
samenhangend beeld omvatten van de ontwikkelde werkwijzen en in welke mate zij bijdragen aan de 
stelseldoelstellingen. En daarmee een solide basis bieden om vast te kunnen stellen welke werkzame 
elementen voor implementatie en borging in aanmerking komen. 
 
Het onderzoek is, na een voorbereidende fase, in juni 2023 van start gegaan. Gelet op onder meer de 
intensiviteit van de voorbereidingen voor dit inhoudelijk complexe en methodologisch solide onderzoek, 
heeft de opstartfase een langere aanloop gehad dan aanvankelijk ingeschat. Naar verwachting zullen de 
factsheet van de planevaluatie en de factsheet van de procesevaluatie eind 2023 worden opgeleverd, 
en de verkorte eindrapportage begin 2024. 
 
Maatregel: incrementele beleidsontwikkeling van de implementatie- en borgingsfase 
Parallel aan de overkoepelende analyse van het Wetenschappelijk Onderzoeks- en 
Documentatiecentrum (WODC) wordt toegewerkt naar de uitwerking van een implementatie- en 
borgingsplan voor de opbrengsten uit de pilotfase, waarbij eveneens – en in lijn met de overkoepelende 
lerende aanpak van het programma – is gekozen voor een zogeheten incrementele ofwel stapsgewijs 
aangroeiende werkwijze. Daarmee hoeft de beleidsmatige uitwerking van de implementatie- en 
borgingsvraagstukken rondom pilots niet te wachten, maar kan het steeds een stap verder worden 
gebracht in verbinding met de beschikbaar komende bevindingen en inzichten vanuit het WODC.  
 
Hiertoe vinden interne strategische sessies plaats om werkzame elementen van pilots en de 
randvoorwaarden voor opschaling in beeld te brengen en te verbinden met de bevindingen van het 
WODC. De strategische sessies zullen in de komende periode worden uitgebreid met deelname vanuit 
bij het stelsel betrokken partijen, om te profiteren van hun kennis en kunde en om aandachtspunten en 
randvoorwaarden bij de implementatie van de werkbare elementen te inventariseren.
