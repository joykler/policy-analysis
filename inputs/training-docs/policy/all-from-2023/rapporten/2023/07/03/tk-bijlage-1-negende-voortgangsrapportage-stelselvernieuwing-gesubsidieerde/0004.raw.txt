Voortgang per doelstelling 
 
HOOFDDOELSTELLING: VERSTERKING TOEGANG TOT HET RECHT / COALITIEAKKOORD 
 
De toegang tot het recht voor iedere Nederlander wordt behouden en versterkt. De vernieuwing van het 
stelsel van gesubsidieerde rechtsbijstand draagt in belangrijke mate daaraan bij. Daarnaast wordt 
uitvoering gegeven aan de afspraken uit het coalitieakkoord die zien op de versterking van de toegang 
tot het recht. 
 
Subdoelstelling: Borgen van rechtsbijstand voor specifieke groepen rechtzoekenden  
 
Maatregel: Subsidieregeling rechtsbijstand en aanverwante kosten - Tijdelijke wet Groningen 
Er is een Subsidieregeling rechtsbijstand en aanverwante kosten - Tijdelijke wet Groningen opgesteld. 
De regeling beoogt de rechtspositie van de bewoners te verbeteren in het aardbevingsgebied in 
Groningen. Deze bewoners hebben onevenredig veel last gehad van de gevolgen van de 
aardgaswinning. Zij hebben intensieve en vaak complexe schadeafhandelingstrajecten met het Instituut 
Mijnbouwschade - of een versterkingstraject met de Minister van Economische Zaken en Klimaat (de 
Nationale Coördinator Groningen) moeten doorlopen. Daarnaast is gebleken dat de rechtspositie van de 
bewoners ongelijkwaardig is ten opzichte van het Instituut Mijnbouwschade of de Nationale 
Coördinator Groningen, indien deze trajecten leiden tot een geschil. De Subsidieregeling is op 24 mei 
2023 aan beide Kamers aangeboden ter goedkeuring. Inwerkingtreding is beoogd per 1 juli 2023. 
 
Maatregel: Rechtsbijstand herstelregelregelingen kinderopvangtoeslag 
Naar aanleiding van de aanbeveling van de Raad voor Rechtsbijstand en de Nederlandse Orde van 
Advocaten wordt de ‘Subsidieregeling pakket rechtsbijstand herstelregelingen kinderopvangtoeslag’ 
tegen het licht gehouden en waar mogelijk herijkt. Ook wordt er gewerkt aan het uitbreiden van deze 
regeling om deze aan te laten sluiten op de andere regelingen van het ministerie van Financiën, zoals de 
ex-partnerregeling. Het streven is om dit in het derde kwartaal van 2023 in werking te laten treden. Er 
wordt nog bezien tot welke datum en op welke punten de herijkingen en uitbreidingen terugwerkende 
kracht krijgen. 
 
Maatregel: Pilot kosteloze rechtsbijstand gezagsbeëindigende maatregel en uithuisplaatsing 
Op 1 januari 2023 is een pilot gestart waarin gedurende anderhalf jaar kosteloze rechtsbijstand 
beschikbaar wordt gesteld voor de ouder(s) of derde(n) van wie het gezag mogelijk wordt beëindigd in 
het kader van een procedure met betrekking tot een gezagsbeëindigende maatregel. Momenteel wordt 
gewerkt aan de voorbereidingen voor de start van het tweede deel van de pilot, waarin ouders die 
betrokken zijn in procedure waarin een (spoed)machtiging tot uithuisplaatsing wordt verzocht, ook tot 
medio 2024 aanspraak kunnen maken op kosteloze rechtsbijstand. In samenspraak met de gerechten, 
de Raad voor Rechtsbijstand en de advocatuur wordt een regeling en bijbehorende 
uitvoeringsprocedures opgesteld. 
 
Het doel van deze pilot is tweeledig. Ten eerste dient het ter verbetering van de rechtsbescherming van 
ouders door kosteloze rechtsbijstand aan te bieden. Ten tweede dient het om waardevolle 
(wetenschappelijke) kennis te vergaren die kan bijdragen aan het verbeteren en waarborgen van de 
rechtsbescherming, evenals het in kaart brengen van de gevolgen van kosteloze rechtsbijstand voor de 
uitvoeringspraktijk. Het Wetenschappelijk Onderzoeks- en Documentatiecentrum is belast met de 
monitoring en evaluatie van de pilot. De betrokken organisaties werken samen en zorgen ervoor dat bij 
deze procedures het gezin een telefoontje krijgt van een gespecialiseerde advocaat met het aanbod om 
tijdens de procedure kosteloos juridisch te worden bijgestaan. Als de rechtbank een verzoek tot
