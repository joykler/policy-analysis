Met deze maatregel wordt ruim € 3,5 miljoen structureel geïnvesteerd in de rechtsbescherming van 
aangehouden verdachten tijdens politieverhoren. Ook worden hiermee de vergoedingen voor 
advocaten meer in lijn gebracht met de daadwerkelijke tijdsbesteding. Ten aanzien van jeugdige 
verdachten houdt het voorstel in enige mate een versobering in ten opzichte van de huidige situatie, 
aangezien niet meer elk aanvullend verhoor vergoed zal worden. Uit cijfers van de Raad voor 
Rechtsbijstand blijkt echter dat het hier gaat om een zeer beperkt aantal zaken. Bovendien liet de oude 
werkwijze zich niet goed verenigen met het forfaitaire karakter van het stelsel voor gesubsidieerde 
rechtsbijstand. 
 
Maatregel: Regeling voor rechtsbijstand voor wijkrechtspraak 
Op steeds meer plekken in Nederland worden vormen van wijkrechtspraak beproefd. Ook worden de 
bestaande wijkrechtbanken in Eindhoven en Rotterdam-Zuid voorgezet en wordt de bijbehorende 
werkwijze geïntegreerd in de reguliere werkprocessen. De komende tijd wordt daarom verkend hoe een 
landelijke, duurzame en uniforme regeling voor rechtsbijstand bij wijkrechtspraak vorm kan krijgen. 
Daartoe is een onafhankelijke evaluatie uitgevoerd van de (financiering van) rechtsbijstand bij de 
wijkrechtbanken in Eindhoven en Rotterdam-Zuid. Het evaluatierapport is afgelopen maand afgerond. 
In de komende periode wordt aan de hand van de uitkomsten van deze evaluatie met alle betrokken 
partijen overlegd om te komen tot een landelijke regeling voor rechtsbijstand bij wijkrechtspraak. Met 
het instellen van een landelijke regeling wordt het makkelijker voor wijkrechtspraakinitiatieven om de 
financiering van de rechtsbijstand te faciliteren. Ook is het voor de Raad voor Rechtsbijstand beter dat 
er niet telkens een nieuwe subsidieregeling hoeft te worden opgesteld en uitgevoerd. Een landelijke 
regeling zorgt daarnaast ook voor uniformiteit in toegekende vergoeding aan alle initiatieven. 
Bovenstaande is in lijn met de recent aangenomen motie-Simons waarin de regering wordt verzocht de 
oprichting van buurtrechtbanken aan te moedigen, te ondersteunen en te faciliteren (Kamerstukken II 
2022/23, 36200, nr. 94). 
 
In afwachting van deze landelijke regeling zullen de eerder uitgevaardigde subsidieregelingen voor de 
bestaande wijkrechtbanken in Eindhoven en Rotterdam-Zuid ter overbrugging worden voortgezet.  
 
Subdoelstelling: Verbetering van de doelmatigheid van tweedelijns dienstverlening   
 
Maatregel: oprichting permanente adviescommissie inzake EXU straf 
Zoals aangekondigd in de vorige voortgangsrapportage, is het ministerie van Justitie en Veiligheid in de 
afgelopen periode in overleg getreden met de Raad voor Rechtsbijstand en de Nederlandse Orde van 
Advocaten over mogelijkheden voor verbetering van de doelmatigheidstoetsing rond zogeheten EXU 
(‘EXtra Uren’)-zaken in het strafrecht. Deze zaken hebben betrekking op de voorziening voor de 
vergoeding van rechtsbijstand in (zeer) bewerkelijke zaken krachtens de Wet op de rechtsbijstand en 
het Besluit vergoeding rechtsbijstand.  
 
Er wordt een permanente adviescommissie inzake EXU straf opgericht bij de Raad voor Rechtsbijstand, 
die de behandelaars van EXU-zaken bij die Raad kan adviseren over de vraag of een bepaalde zaak in 
aanmerking zou moeten komen voor toelating tot de EXU-systematiek. De Raad voor Rechtsbijstand 
legt op dit moment de laatste hand aan de samenstelling van de commissie en het reglement waarin de 
precieze werkwijze wordt geregeld. De leden van de commissie worden geselecteerd op grond van hun 
ervaring in de behandeling van grote, complexe strafzaken. Daarbij wordt gezocht naar leden met een 
achtergrond in bijvoorbeeld de rechtspraak of de advocatuur. Op dit moment is de startbijeenkomst van 
de commissie voorzien voor september 2023. De Raad voor Rechtsbijstand overweegt op een later 
moment de werkzaamheden van de adviescommissie uit te breiden naar zaken in andere 
rechtsgebieden. Daarnaast is met de Raad voor Rechtsbijstand en de Nederlandse Orde van Advocaten 
afgesproken om blijvende aandacht te hebben voor de verdere versterking van de strafrechtelijke 
14
