Voorwoord 
De publicatie Criminaliteit en rechtshandhaving: Ontwikkelingen en samenhangen komt al sinds 
1999 uit. De voor u liggende 21e editie – Criminaliteit en rechtshandhaving 2022 – brengt de 
periode 2012 tot en met 2022 in kaart. Ook deze editie bevat uitgebreide cijfermatige informatie 
over de aard en omvang van de criminaliteit in Nederland, de opsporing ervan door de politie, de 
vervolging en de strafrechtelijke reactie door het Openbaar Ministerie en de rechter en de 
tenuitvoerlegging van opgelegde sancties. De ontwikkelingen die zich hierin hebben voorgedaan 
worden slechts in beperkte mate in de tekst besproken maar er wordt wel ingegaan op de 
onderlinge samenhang tussen de schakels van de strafrechtketen. Verder worden de uitgaven en 
ontvangsten gemoeid met sociale veiligheid beschreven. C&R 2022 beschrijft de ontwikkelingen in 
de vorm van jaarcijfers. Wat zich aan ontwikkelingen afspeelt in de afzonderlijke maanden binnen 
het jaar blijft daarmee buiten beeld. 
 
Criminaliteit en rechtshandhaving (C&R) is oorspronkelijk door het Wetenschappelijk Onderzoek- 
en Documentatiecentrum (WODC) en het Centraal Bureau voor de Statistiek (CBS) opgezet. Sinds 
2011 werkt de Raad voor de rechtspraak (Rvdr) aan deze publicatie mee. C&R is niet enkel te zien 
als een publicatie, maar ook als een netwerk van experts. Zij hebben ook dit jaar weer in goede 
samenwerking hun waardevolle bijdragen geleverd aan de totstandkoming van deze publicatie door 
hun rol als auteur, reviewer en/of dataleverancier vanuit het CBS, politie, Parket-Generaal OM, 
Raad voor de Rechtspraak, CJIB, DJI, Stichting Halt, Raad voor de Kinderbescherming, 
Reclassering Nederland en WODC (coördinatie publicatie). Hierbij spreken wij onze dank uit aan 
hen allen. Met deze editie hopen wij u als lezer ook nu weer een beeld te geven van de 
ontwikkelingen in en samenhangen tussen criminaliteit en rechtshandhaving in het afgelopen 
decennium.  
 
Directeur WODC 
Prof. Dr. G. J. L. M. Lensvelt-Mulders 
 
Directeur-Generaal CBS 
Drs. A. Berg 
 
Directeur Raad voor de rechtspraak 
Drs. O. F. J. Welling
