Er zijn verschillen in de reikwijdte van informatiesystemen. De CBS-slachtoffer-
enquêtes gaan over misdrijven met individuele personen of huishoudens als 
slachtoffer. Hiermee wordt dus niet het slachtofferschap gemeten onder rechts-
personen. Ook de zogenoemde slachtofferloze delicten (bijvoorbeeld drugshandel) 
blijven bij deze meting buiten beeld. 
In tegenstelling tot de eerdergenoemde enquête bevat de registratie van de politie wel 
de zogenoemde slachtofferloze misdrijven en delicten tegen rechtspersonen. 
Anderzijds blijven veel misdrijven buiten de politieregistratie, meestal doordat ze niet 
worden aangegeven of worden opgespoord. Daarnaast is het zo dat niet alle 
opgespoorde delicten door de politie zijn opgespoord. Er zijn vier zogenoemde 
‘bijzondere opsporingsdiensten’, elk met een eigen specifieke opsporingstaak: de 
Fiscale Inlichtingen- en Opsporingsdienst/Economische Controledienst, de Sociale 
Inlichtingen- en Opsporingsdienst, de Algemene Inspectiedienst en de Inspectie 
Leefomgeving en Transport (ILT-IOD), voorheen VROM Inlichtingen- en Opsporings-
dienst. 
 
In de volgende paragrafen wordt ingegaan op de gebruikte gegevensbronnen, zoals 
kenmerken van de bron, informatiegebied, de periodiciteit van de dataverzameling, de 
relaties met andere informatiesystemen, privacyaspecten, beperkingen, eigendom en 
beheer van de databron. 
1 De slachtofferenquêtes 
Er worden veel delicten gepleegd die niet in de officiële registraties worden opgeno-
men: het slachtoffer heeft besloten om geen aangifte te doen, de politie kan alleen 
maar een waarschuwing hebben gegeven, of het incident komt nooit aan het licht.  
Om een beter beeld te krijgen van alle delicten, dus ook van het hierboven bedoelde 
‘dark number’, kan aan een steekproef uit de bevolking of uit het bedrijfsleven worden 
gevraagd naar slachtofferschap van criminaliteit. Ook onveiligheidsgevoelens en 
andere aspecten in verband met criminaliteit kunnen via enquêtes in kaart worden 
gebracht. 
De eerste slachtofferenquête onder de bevolking in Nederland werd in 1973 gehouden 
(Fiselier, 1978). In de periode 1973-1979 werd deze jaarlijks door het WODC uit-
gevoerd (Van Dijk & Steinmetz, 1979). Sinds 1980 heeft het CBS – tot 1985 in overleg 
met het WODC – dergelijke enquêtes regelmatig gehouden: in de periode 1981-1985 
gebeurde dit jaarlijks, na 1985 telkens in de oneven jaren, via de Enquête Slachtoffers 
Misdrijven (ESM). Met ingang van 1992 is de Enquête Rechtsbescherming en Veiligheid 
(ERV) de opvolger van de ESM. Deze continue enquête is in 1997 als module Recht 
opgenomen in het Permanent Onderzoek Leefsituatie (POLS), een continu CBS-onder-
zoek naar verschillende aspecten van de leefsituatie van de Nederlandse bevolking. 
Vanaf 2005 is deze module Recht binnen POLS vervallen. De belangrijkste onder-
werpen zijn vanaf 2005 geïntegreerd in de Veiligheidsmonitor Rijk (VMR), die sinds 
eind 2008 is overgegaan in de Integrale Veiligheidsmonitor (IVM, 2012; zie hieronder), 
en die vervolgens in 2012 is opgevolgd door de Veiligheidsmonitor (VM, 2013, 2014, 
2015, 2016, 2017, 2019; zie ook hieronder). 
Sinds 1993 is in opdracht van de ministeries van Justitie en Binnenlandse Zaken en 
Koninkrijksrelaties (BZK) de Politiemonitor Bevolking (PMB) uitgevoerd. Tot en met 
2001 was de PMB een tweejaarlijks onderzoek. Van 2002 tot en met 2005 is de PMB 
jaarlijks uitgevoerd. Ook de PMB is vanaf 2005 geïntegreerd in de VMR. 
Vanaf 2005 zijn de belangrijkste onderwerpen uit de POLS-module Recht en uit de 
PMB, samen met elementen uit de Enquête Leefbaarheid en Veiligheid (ELV; een 
Wetenschappelijk Onderzoek- en Documentatiecentrum Cahier 2023-17  |  66
