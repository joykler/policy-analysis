De strafrechtsketen voor misdrijven 
De strafrechtsketen voor misdrijven fungeert als een trechter: in elke fase van de 
keten vindt een selectieproces plaats (zie figuur S.1). Slachtoffers ondervinden veel 
delicten, waaronder in 2021 bijna 5 miljoen traditionele delicten, zoals geweld, 
vernieling en vermogensdelicten, en in 2019 ruim 3,2 miljoen online delicten, zoals 
internet fraude en hacken. Slechts een deel daarvan wordt gemeld bij een opsporings-
1
instantie. Het grootste gedeelte van de misdrijfzaken stroomt de strafrechtsketen in 
bij de politie. In 2022 werden door de politie 806.000 misdrijven geregistreerd. 
Overigens kunnen dit ook zaken zonder slachtoffer zijn. Een klein deel van de 
misdrijven stroomt via de bijzondere opsporingsdiensten of buitengewone opsporings-
ambtenaren direct in bij het Openbaar Ministerie. In 2022 heeft de politie ongeveer 
257.000 verdachten geregistreerd, waarvan slechts een klein deel direct een sanctie 
krijgt, namelijk 6.000 in 2022 (strafbeschikking of Halt-verwijzing). De meesten 
stromen door naar het OM. Het OM kan een sanctie opleggen (47.000 in 2022 in de 
vorm van een transactie, strafbeschikking of voorwaardelijk sepot), seponeren of 
dagvaarden of oproepen (na verzet tegen een strafbeschikking). Als er wordt 
gedagvaard of opgeroepen, legt de rechter in de meeste gevallen een sanctie op 
(62.000 in 2022). 
Figuur S.1 Van ondervonden delicten naar sancties, misdrijven, 2022* 
 
* De gepresenteerde aantallen betreffen niet noodzakelijkerwijs dezelfde zaken/verdachten/dossiers. 
Bijvoorbeeld, beslissingen van de rechter in 2022 kunnen betrekking hebben op een misdrijf dat in 2019 is 
gepleegd en pas in 2021 bij het Openbaar Ministerie is binnengekomen. 
** Het aantal traditionele delicten is een schatting van het aantal door burgers van 15 jaar en ouder 
ondervonden in 2021. Het aantal online delicten is een schatting van het aantal delicten door burgers van 
15 jaar en ouder ondervonden in 2019. De gehanteerde methodiek voor online delicten verschilt van de 
methodiek gehanteerd voor traditionele delicten en daarom zijn de cijfers niet bij elkaar opgeteld. 
Bron: WODC en CBS; voor de corresponderende cijfers zie tabel S.1 
 
1
 Zaken die tot de competentie van de strafrechter (en niet tot die van de kantonrechter) behoren noemen 
we misdrijfzaken, maar die term is niet geheel correct. Een specifiek en beperkt deel van de misdrijven 
(stroperij en enkele milieu- en drugsdelicten) wordt door kantonrechter behandeld. Het gaat hier om heel 
kleine aantallen zaken. Daarnaast worden sommige overtredingen (landloperij, bedelarij, in de economische 
sfeer of in combinatie met misdrijven) door de strafrechter behandeld; ook hier gaat het om een klein deel. 
Wetenschappelijk Onderzoek- en Documentatiecentrum Cahier 2023-17  |  8
