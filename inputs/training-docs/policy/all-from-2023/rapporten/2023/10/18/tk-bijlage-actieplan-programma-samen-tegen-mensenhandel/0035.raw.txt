Raakvlakken en samenhang met andere trajecten
Bij het opstellen van dit Actieplan is toegewerkt naar het ontwikkelen van effectieve en doelgerichte acties 
om mensenhandel te bestrijden. Het werkveld in de aanpak van mensenhandel is echter breed en zoals 
eerder vermeld lopen parallel aan dit Actieplan andere inspanningen en initiatieven. Dit hoofdstuk over 
aanpalende beleidstrajecten en andere relevante ontwikkelingen is bedoeld om een overzicht te bieden van 
de bredere context waarin het Actieplan opereert. 
Beleidstrajecten en ontwikkelingen die aan de aanpak van mensenhandel raken en die worden uitgevoerd 
door andere ministeries en diensten worden hieronder kort benoemd. Er zijn verschillende partijen 
verantwoordelijk voor deze trajecten en ontwikkelingen en zij leveren een belangrijke bijdrage aan het 
overkoepelende doel van dit Actieplan. Door gezamenlijk op te trekken en inspanningen te coördineren, 
wordt beoogd een krachtige en meer omvattende reactie te bewerkstelligen in de collectieve strijd tegen 
mensenhandel. Waar zich in de toekomst nieuwe inzichten of ontwikkelingen voordoen die het Actieplan 
kunnen raken, wordt gekeken naar de gevolgen ervan en worden waar nodig aanpassingen gedaan. 
Laagdrempelige hulpverlening bij geweld in afhankelijkheidsrelaties 
In opdracht van de ministeries van VWS en JenV is door het Verweij Jonker Instituut een onderzoek uitge-
voerd naar laagdrempelige hulp- en meldpunten voor slachtoffers en plegers van geweld in afhankelijkheids -
relaties. Momenteel vinden gesprekken plaats tussen JenV en VWS over de opvolging van de aanbevelingen 
van het onderzoek van het Verwey/Jonker Instituut naar Laagdrempelige hulp voor slachtoffers en plegers 
van geweld in afhankelijkheidsrelaties. Mogelijk dat daarin ook afspraken worden gemaakt over de 
bestaande meldpunten mensenhandel.
De Meerjarenagenda Zorg- en Veiligheidshuizen 2021 -2024
De focus van de Meerjarenagenda Zorg- en Veiligheidshuizen 2021-2024 ligt op de maatschappelijke opgave 
die de Zorg- en Veiligheidshuizen samen met partners willen oppakken. Zij willen (kwetsbare) inwoners 
helpen en zo bijdragen aan een positief maatschappelijk effect door vermindering van (ernstige) overlast en/
of criminaliteit. De Zorg- en Veiligheidshuizen zien dat de complexiteit van de maatschappelijke opgaven 
waar straf en zorg samenkomen, groeit. Hun caseload kent steeds meer zaken waarin sprake is van een hoog 
veiligheidsrisico. Hun maatschappelijk functie is hiermee nog zwaarwegender geworden. In deze 
Meerjarenagenda hebben partners daarom afspraken gemaakt op 4 pijlers zodat uiterlijk eind 2024 in iedere 
regio een netwerk bestaat van duurzame basisvoorzieningen die in staat zijn om bestaande en nieuwe 
opgaven op te pakken. Deze pijlers zijn: personen met een hoog veiligheidsrisico, verbinding met de 
omgeving, huis op orde en monitoring. Een onderdeel van de pijler verbinding met de omgeving is mensen-
handel. Op dit moment zijn er grote regionale verschillen in de aanpak van mensenhandel vanwege de 
verschillende stuurgroepen per zorg- en veiligheidshuis.
Nationaal Actieprogramma Aanpak seksueel grensoverschrijdend gedrag en 
seksueel geweld
Het kabinet werkt samen met vele verschillende organisaties en betrokkenen aan het voorkomen en 
tegengaan van seksueel grensoverschrijdend gedrag en seksueel geweld. Het kabinet heeft per april 2022 
Mariëtte Hamer aangesteld als onafhankelijk regeringscommissaris om het maatschappelijk gesprek aan te 
jagen en het kabinet gevraagd en ongevraagd te adviseren. Op 13 januari 2023 heeft het kabinet het Nationaal 
Actieprogramma Aanpak seksueel grensoverschrijdend gedrag en seksueel geweld gepubliceerd. Om deze 
maatschappelijke problematiek te voorkomen en te bestrijden, zet het kabinet in op de totstandkoming van 
gedeelde normen en waarden over hoe we met elkaar om willen gaan, scherpere normering in wet- en 
regelgeving, publiekscampagnes, processen binnen organisaties op orde, de rol van omstanders en goede en 
vindbare hulpverlening. Seksueel grensoverschrijdend gedrag en geweld passen niet in een veilige samenle-
ving waarin we op een gelijkwaardige manier met elkaar omgaan. Seksueel grensoverschrijdend gedrag en 
seksueel geweld zullen niet van de ene op de andere dag verdwijnen, ook dat realiseert het kabinet zich. 
Daarom is een tweede belangrijk doel van dit actieprogramma het beperken van de schade van seksueel 
grensoverschrijdend gedrag en seksueel geweld. Dat wil het kabinet bereiken door het snel te signaleren en 
te stoppen, slachtoffers en hun omgeving steun en hulp te bieden en direct te handelen in de richting van 
(vermoedelijke) plegers. 
Samen tegen mensenhandel
