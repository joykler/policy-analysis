daarmee een beleidsmatige afweging tussen enerzijds beperkte impact, maar anderzijds passend 
bij de beleidsdoelen van de overheid.  
 
Voor wat betreft de Regeling groenprojecten Nederlandse Antillen en Aruba 2002 ligt het meer voor 
de hand om deze te beëindigen. De regeling wordt al negen jaar niet gebruikt en het ministerie van 
EZK kiest bovendien voor andere beleidsmaatregelen om de verduurzaming in deze regio te 
versnellen.  
 
5.3 Optie 3: Regeling(en) aanpassen 
 
Ten slotte zouden de regeling(en) ook aangepast kunnen worden. Groenfondsen, RVO-
medewerkers en beleidsmedewerkers zijn bevraagd op hoe beide regelingen verbeterd zouden 
kunnen worden. Hieronder wordt ingegaan op de aangedragen verbeteringen: 
 
 
1. Actualiseer de regelingstekst 
Voor de effectiviteit van beleidsinstrumenten binnen het innovatiebeleid is van belang dat wát 
gestimuleerd wordt meebeweegt met de stand der techniek, zodat voornamelijk de innovatieve 
(duurzame) koplopers gestimuleerd worden. De regelingen, met name de Regeling groenprojecten 
Nederlandse Antillen en Aruba 2002, zouden beter aan moeten sluiten op de huidige beleidsdoelen. 
Op dit moment worden door verouderde criteria relevante marktontwikkelingen uitgesloten en 
loopt men het risico dat een groenverklaring afgegeven dient te worden voor een project dat 
eigenlijk onvoldoende voldoet aan de huidige beleidswensen (zie paragraaf 5.1). Het is daarom aan 
te raden om de regelingstekst tegen het licht te houden, verouderde criteria te herschrijven en 
teksten te actualiseren. 
 
Ook de naam van de Regeling groenprojecten Nederlandse Antillen en Aruba 2002 zou gewijzigd 
moeten worden. Al sinds 10 oktober 2010 zijn de Nederlandse Antillen ontbonden en is het niet 
langer een staatskundige eenheid. Aruba werd in 1986 afgescheiden van de Nederlandse Antillen 
en ging als nieuw land binnen het Koninkrijk der Nederlanden verder. In 2010 volgden ook Curaçao 
en Sint Maarten als zelfstandige landen binnen het Koninkrijk. Bonaire, Sint Eustatius en Saba 
werden benoemd als bijzondere Nederlandse gemeenten. De zes eilanden gaan sindsdien door als 
het Caribisch deel van het Koninkrijk der Nederlanden. De naam van de regeling zou dus gewijzigd 
kunnen worden naar ‘Regeling groenprojecten Caribisch deel van het Koninkrijk’. 
 
 
2. Overweeg uitbreiding landenlijst 
Naar aanleiding van vragen uit de markt is RVO in 2016 gestart met een consultatie bij 
ambassades en het Ministerie van Buitenlandse Zaken naar welke landen zij vinden dat binnen de 
voorwaarden van de Regeling groenprojecten buitenland 2002 zouden moeten vallen. Daaruit werd 
geconcludeerd dat de DGGF-landenlijst het meest passend was, omdat deze lijst na zeer brede 
consultatie tot stand is gekomen én omdat die ook toegepast wordt voor andere publiek-private 
samenwerkingsinstrumenten.  
 
Echter, in de praktijk blijkt nu na enkele jaren dat de DGGF-landenlijst een belemmering is voor 
groenfondsen om (meer) groenprojecten te kunnen financieren. Groenfondsen geven aan deze lijst 
ondoorgrondelijk te vinden en geven verschillende voorbeelden van landen die niet op de DGGF-
lijst staan, maar die wel als ontwikkelingslanden kunnen worden aangeduid. El Salvador is zo’n 
voorbeeld van een land waarbij een project niet groen verklaard werd, omdat zij niet op de DGGF-
lijst staan. Bovendien staan ook weinig landen uit centraal Azië en Zuid-Amerika op deze lijst, 
terwijl duurzame innovatieve projecten in deze landen vaak niet door het land zelf opgezet en 
gefinancierd kunnen worden. 
 
Ook wordt de DGGF-lijst statisch gevonden. Een voorstel dat gedaan werd is om de DAC-lijst aan 
te houden. Deze lijst wordt opgesteld door de OESO (Organisatie voor Economische Samenwerking 
en Ontwikkeling) en hierop staan alle landen en regio’s die in aanmerking komen voor officiële 
ontwikkelingshulp (ODA). Landen komen hiervoor in aanmerking als hun Bruto Nationaal Product 
onder een bepaald plafond ligt en/of als zij op de lijst van Least Developed Countries (LDC) staan 
die wordt opgesteld door de Verenigde Naties. De DAC-lijst wordt elke drie jaar herzien en zorgt 
daarmee voor een actuele lijst van landen waar ontwikkelingshulp nodig is.  
 
32
