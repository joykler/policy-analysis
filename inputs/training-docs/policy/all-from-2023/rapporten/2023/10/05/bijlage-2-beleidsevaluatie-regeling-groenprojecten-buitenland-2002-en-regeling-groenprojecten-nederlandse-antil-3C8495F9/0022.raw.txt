3.3.3 Regeling groenprojecten Nederlandse Antillen en Aruba 2002 
 
Specifiek voor de Regeling groenprojecten Nederlandse Antillen en Aruba 2002 valt op dat er al 
negen jaar lang geen groenverklaringen zijn aangevraagd via deze regeling. Desondanks zijn er in 
de recente jaren wel grote zonneparken gerealiseerd in het Caribisch gebied. Deze zijn nagenoeg 
volledig gesubsidieerd door het ministerie van EZK. De betrokken beleidsmedewerker gaf aan wel 
gesprekken te hebben gevoerd met een Nederlandse bank, maar dit heeft niet geresulteerd in een 
(goedkope) lening. Tijdens deze gesprekken kwam bovendien de regeling, vanwege onbekendheid, 
niet ter sprake. Het speelveld binnen het Caribisch gebied is volgens het ministerie van EZK zo 
specifiek, dat het lastig was om deze zonneparken zonder nagenoeg volledige subsidie gerealiseerd 
te krijgen.  
 
Zo bestaat het Caribisch gebied uit drie gemeenten en drie landen. De Nederlandse overheid is niet 
bevoegd om subsidies te verstrekken aan partijen die geen onderdeel zijn van de Nederlandse 
overheid. Alleen de drie Nederlandse gemeenten Bonaire, Saba en Sint Eustatius zijn onderdeel 
van de Nederlandse overheid, maar Aruba, Curaçao en Sint Maarten zijn dat niet. Zij hebben hun 
eigen beleid en ministers, waardoor bijvoorbeeld verduurzamingssubsidies niet in deze landen 
verstrekt kunnen worden.  
 
Daarnaast hebben deze zes jurisdicties ieder hun specifieke kenmerken als het gaat om 
energievoorziening. Voor allemaal geldt dat ieder van hen maar beschikt over één 
elektriciteitsproducent die het hele eiland voorziet van elektriciteit. Hierdoor zijn ze sterk 
afhankelijk van het beleid en de wil om te verduurzamen van die elektriciteitsproducent.  
  
Om onder andere bovenstaande redenen heeft het ministerie van EZK ervoor gekozen zelf een 
groot deel van de investering voor verduurzaming op zich te nemen. Hierdoor lijkt er op dit 
moment ook minder behoefte te zijn aan specifiek zon- en windparken in het Caribisch gebied. Al 
zijn sommige eilanden wel groeiende in hun energievraag, dus mogelijk dat in de toekomst er nog 
wel duurzame energieprojecten gerealiseerd gaan worden wat eventuele kansen biedt voor de 
Nederlandse groenbanken om deze projecten (mede) te financieren. 
 
3.4 Redenen groenfondsen voor geen gebruik 
 
In de interviews met de groenfondsen is specifiek gezocht naar verklaringen voor het lage aantal 
groenverklaringen die worden ingediend en afgegeven. In paragraaf 3.3.1 is al beschreven dat het 
hoge risico dat financiering van projecten in ontwikkelingslanden en/of het Caribisch gebied met 
zich meebrengt een belangrijke reden is waarom zes van de acht groenfondsen terughoudend zijn. 
In deze paragraaf wordt nog verder ingegaan op andere redenen die groenfondsen hebben om 
geen projecten in ontwikkelingslanden en/of het Caribisch gebied te financieren. 
 
 
Voldoende groen geld beschikbaar voor financiering van projecten in Nederland 
Een belangrijke reden voor banken/groenfondsen die geen gebruik maken van de regelingen is dat 
zij aangeven net voldoende groen geld beschikbaar te hebben om überhaupt alle projecten die 
binnen de Regeling groenprojecten 2022 (en haar voorgangers) vallen te kunnen financieren. Zij 
geven er de voorkeur aan om al deze projecten te financieren in plaats van ook projecten te 
financieren die worden uitgevoerd in ontwikkelingslanden en/of het Caribisch gebied. Bovendien 
geven zij aan dat het beheer en de monitoring van de financiering van groenprojecten in 
ontwikkelingslanden en/of het Caribisch gebied veel meer tijd kost dan voor bijvoorbeeld van de 
groenprojecten die in Nederland worden uitgevoerd. En buitenlandse projecten zijn over het 
algemeen ook nog eens zeer omvangrijk, waardoor veel geld niet gebruikt kan worden voor 
meerdere, over het algemeen kleinere, groenprojecten in Nederland.  
 
“Overgrote deel van de beleggers/spaarders belegt/spaart groen vanwege het 
fiscale voordeel” 
 
Daar komt bij dat meerdere groenfondsen aangeven dat hun groene spaarders en beleggers niet 
eisen of verwachten dat zij ook groenprojecten in ontwikkelingslanden en/of het Caribisch 
financieren. De meeste groenfondsen zien dan ook geen noodzaak om actief op zoek te gaan naar 
groenprojecten in ontwikkelingslanden en/of het Caribisch gebied die zij kunnen en willen 
financieren. 
22
