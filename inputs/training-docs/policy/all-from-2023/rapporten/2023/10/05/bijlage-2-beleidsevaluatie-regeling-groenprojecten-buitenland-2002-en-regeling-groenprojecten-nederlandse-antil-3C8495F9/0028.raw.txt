4.3.3 Administratieve lasten ambassade 
De ambassade schatte in dat zij ongeveer vier uur nodig had om de groenverklaring te beoordelen 
en RVO van een advies te voorzien. Wel gaf de ambassade daarbij aan dat de betreffende 
beoordelaar veel kennis heeft van de sector en de ontwikkelingen in die sector nauw volgt. 
Hierdoor was zij in staat het project relatief snel te beoordelen en RVO van een advies te voorzien. 
Bovendien werden de gevraagde inspanningen om het advies op te stellen niet als administratieve 
last ervaren. 
 
“Ik zie het advies helemaal niet als administratieve last. Het project past bij onze 
beleidsagenda en daarmee is het advies gewoon een onderdeel van ons werk.” 
 
4.4 Tevredenheid dienstverlening RVO 
 
Net als bij de administratieve lasten zijn alleen de twee groenfondsen die de laatste jaren een 
groenverklaring via de Regeling groenprojecten buitenland 2002 hebben aangevraagd bij RVO 
bevraagd naar hun oordeel over de tevredenheid van de dienstverlening van RVO. Daarnaast is ook 
de ene geïnterviewde ambassade bevraagd op hun tevredenheid over de dienstverlening van RVO.  
4.4.1 Groenfondsen 
Groenfondsen zijn over het algemeen tevreden over de dienstverlening van RVO. Men waardeert 
het contact met RVO. De RVO-medewerkers zijn volgens de groenfondsen goed benaderbaar, 
deskundig en stellen waar nodig relevante vragen. Ook de mogelijkheid om voorafgaand aan het 
indienen van een groenverklaring in gesprek te gaan over in hoeverre de financiering mogelijk 
binnen de voorwaarden van de regeling valt wordt zeer gewaardeerd. Ook al is men zich ervan 
bewust dat dit advies onder voorbehoud is en er hier geen rechten aan ontleend kunnen worden. 
Door deze mogelijkheid wordt ook tijd gewonnen bij het daadwerkelijk indienen van een aanvraag 
als men daartoe besluit over te gaan.  
 
De doorlooptijd van een beoordeling door RVO wordt echter als belangrijk verbeterpunt genoemd. 
Zoals eerder al aan bod is gekomen duurt het gemiddeld ruim een half jaar doorlooptijd voordat 
een beoordeling afgerond is. Het is voor de groenfondsen ook onduidelijk wat de reden is voor deze 
lang doorlooptijd. Bovendien belemmert hen dit bij de financiering. Vaak maken groenfondsen 
vooraf een inschatting of een project groen verklaard wordt en besluiten ze al over het al dan niet 
overgaan tot financiering voordat er duidelijkheid is of deze financiering groen verklaard wordt en 
dus binnen het 70%-criterium valt. Tot het moment dat een aanvraag groen verklaard is, wordt 
het nog geschaald onder de overige 30%, in de praktijk ook wel witte of grijze financiering 
genoemd. Doordat groenfondsen aan het 70%-eis criterium moeten voldoen belemmert een lange 
doorlooptijd hen om in de tussentijd andere projecten te financieren. Als vervolgens zelfs zou 
blijken dat de financiering niet binnen de voorwaarden van de groenregeling valt, leidt dat ook tot 
verhoogde risico’s voor de groenfondsen. Zowel een verhoogd risico met betrekking tot de 
financiering van het groenproject zelf als ook voor eventuele toekomstige groenprojecten. Omdat 
groenfondsen aan het 70%-criterium moeten voldoen om hun groenstatus te behouden, komen ze 
bij de financiering van toekomstige projecten in de knel als deze ook niet groen verklaard worden. 
Hierdoor zullen ze minder vaak over gaan tot financiering van potentiële groenprojecten, tenzij ze 
er nagenoeg zeker van zijn dat deze groen verklaard zullen worden. 
 
“De doorlooptijd zou verbeterd kunnen worden, het kost vaak vele maanden om 
een aanvraag goedgekeurd te krijgen.” 
 
Een ander genoemd verbeterpunt is dat men wenst dat RVO meer maatwerk toepast en beoordeelt 
naar de geest in plaats van naar de letter van de regeling. Hiermee wordt door de groenfondsen 
bedoeld dat men flexibel moet zijn in de beoordeling van projecten waarin beleidsmatig de 
gewenste investeringen gedaan worden. Ook al voldoet zo’n project wellicht niet aan alle criteria. 
Dit zou ook door beleid mogelijk gemaakt moeten worden door de regelingen beter aan te laten 
sluiten op de huidige praktijk en behoefte. Sommige financieringen vragen namelijk om flexibiliteit. 
Een voorbeeld dat gegeven werd betreft een investering van een groenfonds in een ander fonds 
waaruit groenprojecten worden gefinancierd die uitgevoerd worden in allerlei verschillende 
ontwikkelingslanden. 94% van deze ontwikkelingslanden staan ook op de DGGF-lijst, slechts 6% 
van de landen valt daarbuiten. Omdat het fonds niet 100% naar landen op de DGGF-lijst gaat, 
werd er geen groenverklaring afgegeven voor deze financiering. Ook niet als het deel van de
