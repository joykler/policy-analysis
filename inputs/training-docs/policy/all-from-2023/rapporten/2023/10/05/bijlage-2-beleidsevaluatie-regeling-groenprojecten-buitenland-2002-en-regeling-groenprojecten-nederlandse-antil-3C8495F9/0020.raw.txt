3.2.4 Check beleidsaanname met betrekking tot realiseren effecten 
 
Bij het opstellen van de beleidstheorie zijn ook een aantal beleidsaannames benoemd die tijdens 
het onderzoek onderzocht zijn (zie paragraaf 2.5). Eén van die aannames betrof of de realisatie 
van gefinancierde groenprojecten leidt tot realisatie van de verschillende beoogde effecten van de 
regelingen.  
Beleidsaanname: Realisatie van de gefinancierde groenprojecten leidt tot bovenwettelijke 
milieueffecten, een versnelde marktontwikkeling en -introductie van nieuwe duurzame 
technologieën, een verbetering van de sociaaleconomische situatie van lokale bevolking en een 
toename van lokale kennis voor de uitvoering en instandhouding van het project. 
 
Door de manier waarop RVO groenverklaringen beoordeelt (criteria op bovenwettelijke milieueffecten en 
impact op lokale bevolking) en door het strakke beleid dat groenfondsen zelf hebben bij hun beoordeling 
van projecten, is het sterk aannemelijk dat de gerealiseerde groenprojecten zullen leiden tot, of op zijn 
minst een bijdrage leveren aan de realisatie van bovenwettelijke milieueffecten, een versnelde 
marktontwikkeling en -introductie van nieuwe duurzame technologieën, een verbetering van de 
sociaaleconomische situatie van de lokale bevolking en een toename van lokale kennis voor de uitvoering 
en instandhouding van het project. Bewijs is er echter niet, omdat de groenbanken na realisatie van een 
groenproject geen inzicht hoeven te geven over de gerealiseerde effecten. Bovendien zijn de absolute 
effecten van beide regelingen beperkt vanwege het geringe aantal groenverklaringen dat in de afgelopen 
jaren is afgegeven. 
 
 
 
3.3 Additioneel effect regelingen 
 
In de interviews met de groenfondsen en de gesprekken met andere stakeholders zoals de 
beleidsmedewerkers en FMO is ook gekeken naar werking van de regelingen in de praktijk en het 
additionele effect dat beide regelingen hebben in het bevorderen van de financiering van een 
groenproject. 
 
3.3.1 Algemeen 
 
Er zijn sinds 2002 maar weinig groenverklaringen afgegeven via beide regelingen. Slechts twee van 
de acht actieve Nederlandse groenfondsen hebben recent gebruik gemaakt van de Regeling 
groenprojecten buitenland 2002 of de Regeling groenprojecten Nederlandse Antillen en Aruba 
2002. Dit duidt op weinig interesse van groenfondsen om groenprojecten in ontwikkelingslanden 
en/of het Caribisch gebied te financieren. 
 
Groenfondsen die geen gebruik maken van de regeling verklaren dat de regelingen volgens hen 
beperkt ingrijpen op het verlagen van de risico’s die een lening voor een project in een 
ontwikkelingsland en/of het Caribisch gebied met zich meebrengt. En dat terwijl juist de risico-
inschatting de belangrijkste indicator is waarop veel groenfondsen beoordelen of zij over gaan tot 
financiering. Voor projecten in deze landen is dat risico dusdanig hoog dat een aantal groenfondsen 
terughoudend zijn om dergelijke projecten te financieren. Het financiële voordeel dat de regelingen 
bieden bevordert hen onvoldoende om deze projecten nu wel te gaan financieren. Hiervoor is 
volgens deze inactieve groenfondsen zwaarder of ander overheidsingrijpen nodig dan het huidige 
fiscale voordeel. Meer hierover in paragraaf 5.3. 
 
“Het groenfonds maakt een inschatting over hoe zeker de terugbetaling van een 
lening is en in ontwikkelingslanden is dat gewoon onzekerder, bijvoorbeeld 
vanwege het risico op corruptie.” 
 
Tegelijkertijd geven de groenfondsen die wel gebruik maken van één van beide regelingen aan dat 
dit beleidsinstrument hen juist bevordert om groenprojecten in ontwikkelingslanden en het 
Caribisch gebied te financieren. Ondernemers / projectontwikkelaars kloppen niet zomaar bij hen 
aan voor financiering. Via nauwe samenwerking met ontwikkelingsbanken (bijvoorbeeld FMO) 
zorgen zij ervoor dat zij kwalitatief goede en impactvolle projecten op hun netvlies krijgen. Door de 
hoge kwaliteit van de projectontwikkelaars en hun projectplannen worden de risico’s beperkt en
