Specifiek voor de Regeling groenprojecten Nederlandse Antillen en Aruba 2002 geldt dat deze 
regeling al negen jaar niet is gebruikt. Bovendien heeft het ministerie van EZK vanwege regio-
specifieke afwegingen gekozen voor andere beleidsmaatregelen om de verduurzaming in het 
Caribisch gebied te versnellen. Er lijkt onvoldoende markt te zijn voor de financiering van 
duurzame innovatieve projecten door Nederlandse groenfondsen in deze regio. Dit maakt deze 
regeling over de afgelopen twintig jaar niet doeltreffend en doelmatig.  
 
Maar liefst zes van de acht groenfondsen hebben de laatste jaren geen gebruik gemaakt van de 
regelingen. Het feit dat deze groenfondsen geen projecten financieren die voldoen aan de 
voorwaarde van de regeling ligt niet zozeer aan de regeling zelf. Zij hebben vooral andere redenen 
om geen gebruik te maken van deze regeling. De belangrijkste belemmering voor deze 
groenfondsen is dat de risico’s die een lening voor een project in ontwikkelingslanden en/of het 
Caribisch gebied met zich meebrengt te hoog zijn. Het financiële voordeel dat de regelingen 
bieden, bevordert hen onvoldoende om projecten in ontwikkelingslanden en/of het Caribisch gebied 
te financieren. Volgens deze inactieve groenfondsen is zwaarder of ander overheidsingrijpen nodig 
dan het huidige fiscale voordeel. Andere belangrijke belemmeringen die deze groenfondsen 
noemden zijn dat het hen veel tijd en capaciteit kost om de benodigde lokale kennis op te doen die 
nodig is om groenprojecten in ontwikkelingslanden en/of het Caribisch gebied te kunnen 
beoordelen en financieren. Ook geven zij de voorkeur om het (beperkte) groene geld dat zij te 
besteden hebben, te besteden aan financiering van groenprojecten die in Nederland worden 
uitgevoerd. De kans dat deze groenfondsen op korte termijn wel groenprojecten in 
ontwikkelingslanden en/of het Caribisch gebied gaan financieren en daardoor gebruik zullen maken 
van één van de regelingen is klein.  
 
De regelingen bedienen op dit moment dus slechts twee groenfondsen die groenprojecten in 
ontwikkelingslanden financieren. Daarentegen kunnen de regeling(en) volgens deze groenfondsen 
wel een vliegwiel zijn om de (Nederlandse) private sector te stimuleren om duurzame innovatieve 
projecten te financieren door aan te tonen dat financiering van deze projecten financieel haalbaar 
en rendabel is. Het geld van bijvoorbeeld ontwikkelingsbanken (zoals FMO), dat nu veel gebruikt 
wordt bij het financieren van duurzame innovatieve projecten in ontwikkelingslanden en/of het 
Caribisch gebied, is namelijk beperkt. Hard bewijs voor dit vliegwieleffect is er niet. Wel zijn er 
voorbeelden waarin herfinanciering, na het bereiken van de operationele fase van een project, 
plaatsvindt door lokale banken en/of private partijen.  
 
Beide regelingen zijn beleidsmatig en uitvoeringstechnisch onvoldoende actueel. Dit heeft tot op 
heden nog tot weinig grote problemen in de uitvoering opgeleverd, al is het wel een risico dat het 
in de toekomst tot problemen (ongewenste financiering van projecten) kan leiden. Groenfondsen, 
RVO-medewerkers en beleidsmedewerkers hebben meerdere ideeën aangedragen om de 
regelingen te verbeteren, waarmee de regelingen beter zullen aansluiten bij het huidige 
overheidsbeleid en wat het gebruik en de doeltreffendheid van de regelingen mogelijk kan 
vergroten. De belangrijkste zijn:  
1. Actualiseer de regelingstekst 
2. Overweeg uitbreiding landenlijst 
3. Verhoog het maximum groen gefinancierde bedrag per project naar €15 - €20 miljoen 
4. Overweeg wijziging van het criterium dat financiering binnen één jaar na start van 
uitvoering moet plaatsvinden 
5. Verkort de doorlooptijd van de behandeling van een aanvraag voor een groenverklaring 
Het is getuige de verschillende genoemde redenen die groenfondsen hebben om geen gebruik te 
maken van de regelingen echter zeer de vraag of deze aanpassing en verbeteringen zorgen voor 
aanzienlijk meer of vaker financiering door groenfondsen van groenprojecten in 
ontwikkelingslanden en/of het Caribisch gebied.  
 
Concluderend kan gesteld worden dat vanwege het geringe aantal afgegeven groenverklaringen 
geen eenduidigheid gegeven worden over de doeltreffendheid van de Regeling groenprojecten 
buitenland 2002, wel lijkt deze doelmatig te zijn. De Regeling groenprojecten Nederlandse Antillen 
en Aruba 2002 lijkt daarentegen nauwelijks doeltreffend en doelmatig vanwege het feit dat er al 
negen jaar lang geen groenverklaring is afgegeven via deze regeling. Om de regeling(en) 
impactvoller te laten zijn, is een actualisatie en een verbetering op onderdelen noodzakelijk. Het 
groeipotentieel van de regelingen is echter beperkt.
