Hoofdstuk 5: Opties vervolg regelingen 
Er zijn verschillende opties denkbaar voor een vervolg van de Regeling groenprojecten buitenland 
2002 en de Regeling groenprojecten Nederlandse Antillen en Aruba 2002. In dit hoofdstuk worden 
drie opties geschetst en wordt gereflecteerd op de gevolgen en de wenselijkheid van deze opties. 
 
5.1 Optie 1: Regeling(en) ongewijzigd voortzetten 
 
De eerste optie is dat beide regelingen op de huidige voet verder gaan zonder wijzigingen door te 
voeren. Dit is eigenlijk al twintig jaar gaande; sinds de invoering van beide regelingen in 2002 
heeft er geen actualisatie plaatsgevonden, zijn er geen aanpassingen meer doorgevoerd en is de 
systematiek onveranderd gebleven.  
 
Zoals beschreven in paragraaf 3.1 zijn er sinds 2002 maar weinig groenverklaringen afgegeven via 
beide regelingen. Slechts twee van de acht Nederlandse groenfondsen hebben recent gebruik 
gemaakt van de Regeling groenprojecten buitenland 2002. Voor de Regeling groenprojecten 
Nederlandse Antillen en Aruba 2002 is er al negen jaar geen groenverklaring aangevraagd. Dit 
duidt op weinig interesse van groenfondsen om groenprojecten in ontwikkelingslanden te 
financieren die voldoen aan de voorwaarden van de regeling.  
 
Bovendien zijn de regelingen de afgelopen jaren niet aangepast. Omdat de regelingen hierdoor 
mogelijk minder goed aansluiten bij de recente behoeften en ontwikkelingen, is de impact die de 
regelingen hebben gemaakt vermoedelijk kleiner dan die had kunnen zijn. Ook al zijn de 
overheidskosten beperkt, het is ongewenst dat de maatschappelijke impact van deze regelingen zo 
beperkt is en blijft.  
 
Dat beide regelingen al twintig jaar niet zijn geactualiseerd vormt bovendien een risico voor de 
doeltreffendheid van de Regeling groenprojecten Nederlandse Antillen en Aruba. Voor de 
doeltreffendheid van beleidsinstrumenten binnen het innovatiebeleid is het namelijk van belang dat 
wát gestimuleerd wordt meebeweegt met de stand der techniek, zodat voornamelijk de innovatieve 
(duurzame) koplopers gestimuleerd worden. Doordat er in de loop van de tijd economische 
ontwikkelingen en technologisch innovatieve veranderingen plaatsvinden kunnen reguliere 
projecten steeds hogere milieueffecten realiseren. Dit betekent dat voor beide regelingen de eisen 
aan projecten die in aanmerking komen voor een groenverklaring ook steeds hoger moeten worden 
gelegd. Actualisatie (± elke vijf jaar, zoals bij de Regeling groenprojecten 2022) van beide 
regelingen is daarom gewenst.  
 
Dit geldt specifiek voor de Regeling groenprojecten Nederlandse Antillen en Aruba 2002, aangezien 
hierbij concrete criteria aan een project worden gesteld. Deze criteria zijn sterk verouderd. Zo 
wordt beschreven dat een verklaring kan worden afgegeven voor projecten die naar het oordeel 
van de ministers gericht zijn op het opwekken van energie uit hout en energierijke gewassen. 
Energie uit hout wordt tegenwoordig niet meer als innovatieve en schone techniek beschouwd, 
aangezien er een zeer grote kans is op ongewenste milieueffecten. Een tweede voorbeeld betreft 
de beschrijving dat een verklaring kan worden afgegeven voor het opwekken van elektrische 
energie door middel van een windturbine die – voor zover deze normen daarop van toepassing zijn 
- is gecertificeerd volgens NEN 6096/2 indien de certificatie heeft plaatsgevonden vóór 1 april 
2000, of volgens NVN 11400-0 indien de certificatie heeft plaatsgevonden op of na 1 april 2000. 
Deze normen zijn enorm verouderd. Doordat deze opgenomen zijn, worden nieuwere 
(innovatievere) turbines met betere veiligheidsvoorschriften en grotere milieueffecten mogelijk 
uitgesloten. Bovendien kunnen groenverklaringen worden afgegeven voor ouderwetse projecten 
met geringere milieueffecten ten opzichte van huidig gangbare technieken. 
 
Voor de Regeling groenprojecten buitenland 2002 is de verouderde regelingstekst geen risico waar 
het gaat om de criteria voor projecten. In deze regeling wordt kwalitatief getoetst op zowel de 
positieve als negatieve effecten van een project en qua innovatie wordt rekening gehouden met de 
33
gangbaarheid van een technologie in het land waar een groenproject wordt uitgevoerd .  
 
 
33
 Zie artikel 3c in de Staatscourant Regeling groenprojecten bu tenland 2002, BWBR0013272 
30
