De meerderheid van de migranten blijft tijdelijk in Nederland. De duur van het verblijf is 
gerelateerd aan de reden waarom iemand naar Nederland migreert. Arbeids- en studie- 
migranten komen doorgaans voor kortere tijd, terwijl gezins- en asielmigranten meestal 
langere tijd blijven.
In dit hoofdstuk wordt inzicht gegeven in de huisvesting van vergunninghouders, 
asielzoekers die een verblijfsvergunning vanwege internationale bescherming hebben 
gekregen. Dit wordt in breder perspectief geplaatst door ook de huisvesting van andere 
woningzoekenden de revue te laten passeren.
Migranten die een verblijfsvergunning voor bepaalde tijd hebben gekregen en die niet voor 
een tijdelijk doel in Nederland verblijven, zijn in de regel inburgeringsplichtig. Migranten 
kunnen onder voorwaarden de Nederlandse nationaliteit aanvragen met een verzoek om 
naturalisatie. Tot slot wordt ingegaan op ontwikkelingen met betrekking tot staatloosheid.
Belangrijkste ontwikkelingen in 2022:
• In 2022 zijn ruim 29.000 vergunninghouders gehuisvest; het grootste aantal 
sinds 2017. Daarmee is een achterstand op de taakstelling huisvesting 
vergunninghouders van 3.728 personen omgebogen in een voorsprong van 1.793 
gehuisveste vergunninghouders. Evenwel is het aantal vergunninghouders bij 
COA in 2022 toegenomen van 11.980 naar 16.200.
• Op 1 januari 2022 is de Wet inburgering 2021 in werking getreden. In 2022 zijn 
ongeveer 25.900 nieuwkomers inburgeringsplichtig geworden op grond van de 
Wi2021 en 2.150 nog op grond van de Wi2013.
• In 2022 zijn 49.490 personen genaturaliseerd. 54% van de 
naturalisatieverzoeken was afkomstig van een vergunninghouder asiel.
• Op 1 oktober 2023 treden twee wetsvoorstellen inzake staatloosheid in werking. Het 
eerste wetsvoorstel betreft een vaststellingsprocedure staatloosheid. Met het 
tweede wetsvoorstel krijgen staatloos in Nederland geboren kinderen die hier niet 
rechtmatig verblijven een mogelijkheid om onder voorwaarden in aanmerking te 
komen voor het Nederlanderschap.
6.1 Hoeveel vergunninghouders zijn gehuisvest?
Asielzoekers verblijven tijdens de asielprocedure in een opvanglocatie. Asielzoekers worden 
vergunninghouders zodra hun asielaanvraag is goedgekeurd door de IND en ze een 
verblijfsvergunning krijgen. Vanaf dat moment komen ze in aanmerking voor woonruimte 
in gemeenten. De Rijksoverheid bepaalt elk half jaar hoeveel vergunninghouders iedere 
gemeente moet huisvesten. Het totale aantal wordt gebaseerd op het verwachte aantal 
vergunningen dat door IND wordt verleend en wordt verdeeld over gemeenten. Het aantal 
staat in de taakstelling voor huisvesting vergunninghouders en is gebaseerd op een 
verdeelsleutel. Deze verdeelsleutel, die is opgenomen in de Huisvestingswet 2014, is 
gebaseerd op het aantal inwoners in een gemeente. Grotere gemeenten moeten dus meer 
vergunninghouders huisvesten dan kleinere gemeenten.
122 De Staat van Migratie 2023
