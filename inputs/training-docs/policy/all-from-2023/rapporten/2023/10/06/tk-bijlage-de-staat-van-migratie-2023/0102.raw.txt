5.3.2 Hoeveel personen reisden via Nederland?
In 2022 reisden 61,3 miljoen passagiers via een van de vijf nationale luchthavens. Dit is ruim 
twee keer zo veel als in 2021, toen deze luchthavens 29,1 miljoen passagiers telden. Volgens 
de gegevens van luchthaven Schiphol hadden in 2022 33 miljoen passagiers Schiphol als 
start- of eindpunt van hun vliegreis. In 2021 waren dat 14,4 miljoen passagiers. 
Door de politie werden in het 2022 in havengebied Rotterdam 70.100 opvarenden 
gecontroleerd. In 2021 waren dit 67.800 opvarenden.
In 2022 zijn alle reisbeperkingen in het kader van COVID-19 opgeheven. Voor mensen die 
Nederland inreizen vanuit een EU- of Schengenland geldt sinds 23 maart 2022 geen verplichting 
meer om over een test-, herstel- of vaccinatiebewijs te beschikken. Wel was op dat moment 
het EU-inreisverbod nog van kracht. In navolging van andere lidstaten is per 17 september 
2022 besloten om het EU-inreisverbod voor ingezetenen uit derde landen die niet op de 
Europese veilige landenlijst stonden op te heffen. De maatregelen zijn opgeheven omdat er 
geen epidemiologische noodzaak was om ze langer in stand te houden. 
Er zijn nog wel een aantal waarborgen gehandhaafd mocht de epidemiologische situatie 
verslechteren. Ter vervanging van het inreisverbod onder Raadsaanbeveling 2020/912 is 
door de lidstaten Raadsaanbeveling 2022/2548 aangenomen. Hierin is vastgelegd dat per 
22 december 2022 alle COVID-19 gerelateerde inreisbeperkingen naar de Unie zijn 
opgeheven. Tevens biedt deze Raadsaanbeveling handvatten voor de lidstaten om tot een 
geco√∂rdineerde aanpak te komen mocht de epidemiologische situatie daar in de toekomst 
aanleiding toe geven.
5.3.2.1 Secundaire migratiestromen
Naast met reguliere passagiersstromen heeft Nederland ook te maken met secundaire 
migratiestromen. De asielinstroom in Nederland is veelal te herleiden tot secundaire 
migratie vanuit lidstaten van eerste aankomst via andere lidstaten naar Nederland. Het 
aantal migranten dat na een toegangsweigering asiel aanvraagt aan de buitengrenzen die 
door Nederland worden beheerd (lucht- en zeehavens) is relatief beperkt ten opzichte van 
het totaal aantal eerste asielaanvragen. Vanwege de geografische ligging van Nederland 
moet dit betekenen dat het merendeel van de asielzoekers via land naar Nederland reist. Dit 
is voor een deel terug te zien in de Eurodac-treffers van asielzoekers in Nederland. U wordt 
daarvoor terugverwezen naar het hoofdstuk Asielmigratie.
102 De Staat van Migratie 2023
