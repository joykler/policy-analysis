Voor u ligt de derde editie van de Staat van Migratie. De Staat van Migratie 2023 zet de 
relevante cijfermatige en beleidsmatige ontwikkelingen op het terrein van migratie in 2022 
op een integrale, feitelijke en samenhangende wijze op een rij. Het uitgangspunt is een zo 
feitelijk mogelijk overzicht te bieden over het brede migratiedomein. 
De inhoud is zowel nieuw als vertrouwd. Net zoals in de vorige versies van de Staat van 
Migratie staan ook in deze editie ontwikkelingen over de volle breedte van het migratie-
domein centraal. Zo wordt ingegaan op de aantallen migranten op Nederlands, Europees en 
internationaal niveau; de migratiebewegingen van migranten naar Nederland voor bijvoorbeeld 
werk, gezin en studie van binnen de Europese Unie, van buiten de Europese Unie en asiel-
migranten; en de aantallen van vertrek, huisvesting, inburgering en naturalisatie. In verband 
met de oorlog in Oekraïne is in deze Staat van Migratie een hoofdstuk toegevoegd over de 
ontheemden uit Oekraïne.
Opbouw hoofdstukken
De hoofdstukken in de Staat van Migratie 2023 zijn, met uitzondering van hoofdstuk 1, op 
vergelijkbare wijze opgebouwd. Eerst wordt het internationale en het Europese perspectief 
gegeven en dan het nationale overzicht. Zo wordt per thema eerst een breed internationaal 
en Europees kader geschetst, voordat wordt ingegaan op de beleidsmatige en cijfermatige 
ontwikkelingen in Nederland in 2022.
Internationaal
Europees
Nationaal
- Migratie van buiten de EU
- Migratie vanuit de EU
- Asielmigratie
- Vertrek
 
De Staat van Migratie begint met een hoofdstuk waarin de belangrijkste ontwikkelingen 
binnen het Europese en nationale migratieterrein in 2022 op een rij worden gezet. 
Hoofdstukken 2 tot en met 7 bevatten per thema de aantallen over 2022. Deze cijfers worden 
steeds vergeleken met 2021. 
Migratie van buiten de Europese Unie
Ongeveer een derde van de instroom van migranten in Nederland betreft reguliere migranten 
van buiten de Europese Unie (EU). Hoofdzakelijk gaat het om migranten die voor hun gezin, 
werk of studie naar Nederland komen. Het kan ook gaan om culturele uitwisseling of 
verblijf om humanitaire redenen. 
Migratie binnen de Europese Unie
Meer dan de helft van de instroom van migranten in Nederland bestaat uit personen uit 
andere lidstaten van de EU. Deze EU-burgers hebben onder voorwaarden het recht om naar 
een andere lidstaat te verhuizen om een baan te zoeken, te werken, te studeren of te verblijven, 
gebruik makend van de hen door de EU-verdragen toegekende fundamentele rechten op 
‘vrij verkeer van personen, diensten en werknemers’ binnen de EU. 
De Staat van Migratie 2023 7
