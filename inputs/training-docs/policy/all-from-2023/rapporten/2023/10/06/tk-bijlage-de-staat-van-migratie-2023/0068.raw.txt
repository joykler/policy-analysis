stabiele relatie is een proces van de lange adem, waarbij stille diplomatie een belangrijke 
rol speelt. Met een aantal landen is de dialoog in 2022 reeds gaande en in sommige gevallen 
zien we eerste positieve signalen. Met andere landen zijn we nog in een verkennende fase. 
Op politiek, ambtelijk en operationeel niveau versterken we de samenwerking en zetten we 
alle mogelijke contactmomenten in om te werken naar concrete resultaten. Hiervoor wordt 
ook per land bekeken hoe het BHOS-instrumentarium kan worden ingezet. Daarnaast zijn 
extra middelen beschikbaar om, aansluitend bij ieders belangen, bilaterale projecten op te 
starten. Denk hierbij aan projecten gericht op het bestrijden van mensenhandel en 
mensensmokkel, het voorkomen van irreguliere migratie en het stimuleren van terugkeer. 
Doelstellingen worden ook programmatisch vormgegeven, zoals bijvoorbeeld binnen het 
COMPASS partnerschap met IOM en binnen het PROMIS partnerschap met UNODC en OHCHR.
COMPASS Partnerschap
Het COMPASS partnerschap is een grootschalig (55 miljoen euro) meerjarig programma 
tussen Nederland en de Internationale Organisatie voor Migratie (IOM) op het gebied van 
migratiesamenwerking. Het programma richt zich op het bieden van bescherming en 
bijstand aan kwetsbare mensen onderweg, het tegengaan van mensenhandel en -smokkel, 
bewustmaking van de risico’s van irreguliere migratie en legale alternatieven, en vrijwillige 
terugkeer en herintegratie. De in 2022 uitgevoerde tussentijdse evaluatie en rapportages 
tonen zeer positieve resultaten over zowel de aanpak als de effecten van het partnerschap. 
Dankzij het flexibele karakter van het programma kan snel worden ingespeeld op noden en 
kansen. In 2022 zijn meer dan 40.000 kwetsbare migranten ondersteund met humanitaire 
hulp, bescherming en assistentie, waarvan 2.800 migranten zijn ondersteund met terugkeer 
naar het land van herkomst en 890 met duurzame herintegratiesteun. In het voorjaar van 
2023 is besloten om een tweede fase van het partnerschap vorm te geven (2024-2027).
PROMIS partnerschap
Het PROMIS partnerschap is een grootschalig (10 miljoen euro) meerjarig programma tussen 
Nederland en de VN Organisatie tegen Drugs en Georganiseerde Misdaad (UNODC) en het 
Hoog Commissariaat van de Verenigde Naties voor de Mensenrechten (OHCHR). Het doel van 
het programma is het versterken van de capaciteit voor het onderzoeken en vervolgen van 
mensenhandel en -smokkel, het uitbreiden van de regionale en internationale samenwerking 
met betrekking tot mensenhandel en -smokkel, en het beschermen van de mensenrechten 
van migranten in landen van herkomst en transit. Zo zijn in Mali, Senegal en Gambia met 
ondersteuning van PROMIS gespecialiseerde wetten op het gebied van mensenhandel en 
mensensmokkel ontwikkeld. Er wordt gewerkt aan de aanname van deze wetsvoorstellen 
door de parlementen. Een uitbreiding van PROMIS naar Noord-Afrika wordt momenteel 
vormgegeven.
4.1.3.3 Europese inzet
Er zijn veel stappen gezet op Europees niveau om samenwerking met landen van herkomst 
en transit te versterken. Op verzoek van de Europese Raad in het najaar van 2021 zijn 
Actieplannen opgesteld voor prioritaire landen in de focusregio’s van de EU (Noord-Afrika, 
Sub-Sahara Afrika, Midden-Oosten en Westelijke Balkan). Deze actieplannen bouwen voort 
op eerdere voortgang en combineren een geïntensiveerde dialoog met concrete acties en 
tastbare steun om internationale samenwerking te versterken. In de eerste helft van 2022 is 
in de Raad een operationeel coördinerend mechanisme opgezet voor de externe dimensie 
van migratie (Mocadem) om de strategische en operationele benadering richting partner-
landen verder uit te werken. Mede door deze aanpak is migratie centraler komen te staan in 
de bredere EU-bilaterale en regionale relaties en is de politieke dialoog versterkt met een 
aantal landen. In het voortgangsrapport van de Europese Commissie is de voortgang op het 
EU-externe migratiebeleid in meer detail uiteengezet.
68 De Staat van Migratie 2023
