Bijlage IV Organisaties
De organisaties die in deze bijlage staan opgenomen hebben allemaal een rol in het 
migratiedomein en de migratieketen. Deze lijst is niet uitputtend, maar noemt enkel 
organisaties die ook in de Staat van Migratie worden genoemd. De organisaties zijn op 
alfabetische volgorde opgenomen in deze bijlage.
Centraal Orgaan opvang asielzoekers 
Het Centraal Orgaan opvang asielzoekers (COA) is de organisatie die zorgt voor opvang en 
begeleiding van asielzoekers. In opdracht van de staatssecretaris van Justitie en Veiligheid 
biedt het COA asielzoekers (tijdelijke) huisvesting en ondersteunt hen in de voorbereiding 
op hun toekomst, in Nederland of elders. 
Dienst Justitiële Inrichtingen 
De Dienst Justitiële Inrichtingen (DJI) zorgt namens de minister van Justitie en Veiligheid 
voor de tenuitvoerlegging van straffen en vrijheidsbenemende maatregelen, zoals de 
bewaring van vreemdelingen die Nederland moeten verlaten. 
Dienst Terugkeer en Vertrek 
De Dienst Terugkeer en Vertrek (DT&V) is als uitvoerder van het terugkeerbeleid 
verantwoordelijk om vreemdelingen zonder verblijfsrecht rechtmatig en respectvol te laten 
terugkeren naar het land van herkomst. Het streven is dat vreemdelingen zoveel mogelijk 
zelfstandig uit Nederland vertrekken. Daarbij krijgen zij waar nodig hulp van de DT&V, 
bijvoorbeeld bij het verkrijgen van reisdocumenten. Ook helpt DT&V de vreemdeling 
perspectief te krijgen op herintegratie in het land van herkomst. Hiervoor wordt 
samengewerkt met diverse (maatschappelijke) organisaties. Een deel van de vreemdelingen 
verlaat Nederland niet uit eigen beweging. In dat geval kan DT&V het gedwongen vertrek 
organiseren. 
De DT&V organiseert en ondersteunt het vertrek van vreemdelingen: 
• die zijn aangehouden in het kader van het binnenlands (mobiel) vreemdelingentoezicht;
• aan wie de toegang is geweigerd in het kader van de grensbewaking; 
• van wie de verblijfsvergunning is ingetrokken; of
• van wie de asielaanvraag is afgewezen en die Nederland moeten verlaten.
Immigratie- en Naturalisatiedienst 
De Immigratie- en Naturalisatiedienst (IND) is de toelatingsorganisatie van Nederland en is 
verantwoordelijk voor de uitvoering van het toelatingsbeleid in Nederland. Dat houdt in dat 
de IND alle aanvragen beoordeelt van vreemdelingen die in Nederland willen verblijven, 
maar ook of het toegestane verblijf van vreemdelingen in Nederland moet worden 
beëindigd. Daarnaast voert de IND de Rijkswet op het Nederlanderschap uit en beoordeelt 
of vreemdelingen Nederlander kunnen worden of dat het Nederlanderschap kan worden 
ingetrokken. Ook beoordeelt de IND namens de minister van Buitenlandse Zaken 
visumaanvragen.
Internationale Organisatie voor Migratie 
De Internationale Organisatie voor Migratie (IOM) heeft als doel met ordelijk en humaan 
migratiemanagement de internationale samenwerking op het gebied van migratie te 
bevorderen. IOM in Nederland richt zich op migranten die vrijwillig willen vertrekken uit 
Nederland, hervestiging vanuit opvang in de regio, relocatie, gezinshereniging, integratie 
en migratie en ontwikkeling. IOM heeft als intergouvernementele VN-gerelateerde 
organisatie een onafhankelijke positie en is geen ketenpartner maar een partner die met de 
migratieketen samenwerkt, en heeft een overeenkomst met de Nederlandse overheid ter 
ondersteuning van het vrijwillig vertrek van migranten vanuit Nederland.
148 De Staat van Migratie 2023
