Als een persoon niet aan de toegangsvoorwaarden voldoet en de toegang wordt geweigerd, 
heeft hij in beginsel de verplichting direct terug te keren naar het land van vertrek, het land 
van herkomst of een ander land waar hij toegang krijgt.
Er zijn verschillende categorieën toegangsgeweigerden:
1. Migranten die direct na weigering terugreizen met de luchtvaartmaatschappij of rederij 
waarmee ze zijn gekomen. Op de vervoerder rust de verplichting om de migrant weer te 
vervoeren naar het land van vertrek of een ander land waar toelating is gewaarborgd. De 
grensautoriteit kan deze verplichting opleggen aan de vervoerder.
2. Geweigerde migranten die moeten terugkeren na afhandeling van een strafrechttraject. 
De weigering blijft juridisch in stand tijdens deze afhandeling. Na bevel 
gevangenhouding draagt de KMar de zaak over aan de Dienst Terugkeer en Vertrek 
(DT&V). Dit is de categorie Vreemdelingen in de Strafrechtketen (hierna: VRIS).
3. Migranten die direct na aankomst aan de buitengrens asiel vragen. Als de asielaanvraag 
in de grensprocedure door de IND wordt afgewezen, wordt de toegang geweigerd.
4. Geweigerde migranten voor wie directe terugkeer niet mogelijk is. Hierbij betreft het 
meestal een luchtvaartmaatschappij die niet meewerkt aan terugkeer, of een 
vreemdeling die niet meewerkt aan terugkeer of in beroep gaat tegen de weigering. Ook 
in deze gevallen wordt een vreemdeling overgedragen aan de DT&V. 
De migranten in de categorieën 3 en 4 kunnen alsnog worden toegelaten tot het 
Nederlandse grondgebied:
3. Migranten die aan de buitengrens asiel vragen worden door de KMar of de politie 
overgedragen aan de IND, zodat de asielaanvraag in de grensprocedure kan worden 
behandeld. De beslissing op de toelating wordt gedurende de behandeling van de 
asielaanvraag uitgesteld. Na afwijzing van de asielaanvraag en als het de migrant niet is 
toegestaan om in Nederland te verblijven, wordt de toegang alsnog geweigerd. Als blijkt dat 
niet binnen vier weken kan worden beslist op de aanvraag, wordt de migrant toegelaten tot 
Nederland en wordt de aanvraag in de reguliere asielprocedure afgehandeld.
Voor gezinnen met minderjarige kinderen die asiel vragen geldt een aparte werkwijze. 
Wanneer bij de eerste beoordeling geen bijzonderheden worden geconstateerd, wordt de 
toegang verleend en worden de migranten na identificatie en registratie met gecontroleerd 
vervoer overgebracht naar Ter Apel. Bij indicaties van risico’s voor het welzijn van het 
minderjarige kind of als wordt getwijfeld aan de relatie vindt verdere screening plaats op de 
Gesloten Gezinsvoorziening (hierna: GGV) in Zeist. Als wordt vastgesteld dat sprake is van 
risico´s of de relatie niet wordt aangenomen, wordt de asielaanvraag van de volwassene in 
de grensprocedure behandeld. Het minderjarige kind verkrijgt toegang en wordt via Nidos 
opgevangen.
Voor alleenstaande minderjarige vreemdelingen die asiel aanvragen aan de buitengrens 
geldt dat hun aanvraag niet in de grensprocedure wordt behandeld. Zij verkrijgen toegang 
tot Nederland en worden na identificatie en registratie met gecontroleerd vervoer 
overgebracht naar Ter Apel.
4. Als de toegang tot Nederland is geweigerd, kan deze persoon, bijvoorbeeld tijdens de 
asielprocedure of in afwachting van terugkeer, in grensdetentie worden gesteld (artikel 6 
van de Vreemdelingenwet). De DT&V werkt eraan om de terugkeer zo snel mogelijk te 
realiseren. Als dit niet binnen een redelijke termijn lukt, bijvoorbeeld omdat het niet lukt 
om binnen afzienbare tijd vervangende reisdocumenten kunnen worden verkregen, moet 
de detentie worden opgeheven, waardoor feitelijk toegang wordt verleend.
De Staat van Migratie 2023
