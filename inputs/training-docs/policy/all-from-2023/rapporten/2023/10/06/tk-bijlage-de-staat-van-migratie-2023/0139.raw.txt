Uitspraken Afdeling bestuursrechtspraak van de Raad van State 
Op 13 juli heeft de Afdeling bestuursrechtspraak van de Raad van State een uitspraak 
(202104387/1/V1) gedaan in een zaak over beschermenswaardig familieleven als bedoeld in 
artikel 8 van het EVRM. De zaak betreft een vreemdeling met de Syrische nationaliteit die in 
Nederland bij haar meerderjarige zoon wenst te verblijven. De IND stelt vast dat er geen 
‘meer dan gebruikelijke banden’ tussen beiden zijn, zodat geen sprake is van familieleven. 
De aanvraag om een verblijfsvergunning is daarom afgewezen. Overeenkomstig de 
rechtspraak van de Afdeling is hierbij geen belangenafweging gemaakt. De Afdeling komt 
evenwel tot een wijziging van de rechtspraak. Uit jurisprudentie van het Europees Hof voor 
de Rechten van de Mens moet worden afgeleid dat de vaststelling ‘familieleven’ een kwestie 
van feitelijke aard is. Dit geldt ook voor het al dan niet bestaan van meer dan gebruikelijke 
banden, die noodzakelijk zijn voor beschermenswaardig familieleven, en tevens voor de 
belangenafweging. De Afdeling concludeert dat dezelfde feiten en omstandigheden van 
belang zijn voor deze drie beoordelingen. Omdat de vaststelling of familieleven bestaat en 
de belangenafweging elkaar beïnvloeden, is de Afdeling, anders dan voorheen, van oordeel 
dat de staatssecretaris bij een beroep op artikel 8 van het EVRM niet mag volstaan met de 
vaststelling of al dan niet beschermenswaardig familieleven bestaat. Er is altijd een 
belangenafweging vereist, waarbij de Staatssecretaris alle relevante feiten en 
omstandigheden moet betrekken. 
Op 28 september heeft de Afdeling bestuursrechtspraak van de Raad van State een uitspraak 
(202100736/1/V2) gedaan over opvolgende asielaanvragen waaraan voortzetting van een 
eerder ongeloofwaardig geachte bekering ten grondslag is gelegd. De vreemdelingen 
komen uit Iran en stellen daar gevaar te lopen als gevolg van hun bekering tot het 
christendom. In een eerdere procedure hebben zij dit ook gesteld, maar is de bekering 
ongeloofwaardig bevonden. Thans voeren zij opnieuw hun bekering aan met nieuwe feiten. 
De Staatssecretaris heeft de opvolgende asielaanvragen niet-ontvankelijk verklaard, omdat 
de overgelegde gegevens onvoldoende concrete aanknopingspunten bieden voor een 
andere beoordeling. De vreemdelingen betogen echter dat zij veel informatie hebben 
overgelegd waaruit blijkt dat zij na hun eerdere asielprocedure zijn doorgegaan met het 
uitoefenen van hun christelijke geloof. De Afdeling stelt voorop dat de Staatssecretaris mag 
verlangen dat de vreemdelingen zich concentreren op gebeurtenissen die hebben 
plaatsgevonden na de voorgaande procedure. Een vreemdeling die in een opvolgende 
procedure voortborduurt op een eerder ongeloofwaardig geachte bekering, moet toelichten 
wat er nieuw is en waarom dit tot een andere uitkomst moet leiden. De uitkomst van de 
voorgaande procedure blijft hierbij het uitgangspunt. Echter, nieuwe elementen en 
bevindingen kunnen ook invloed hebben op de wijze waarop de gegevens uit de 
voorgaande procedure moeten worden beoordeeld. Voor zaken over geloofsgroei betekent 
dit dat de Staatssecretaris de als nieuw aangedragen elementen en bevindingen moet 
beoordelen in samenhang met wat de vreemdeling in de voorgaande procedure over de 
gestelde bekering heeft aangevoerd. De Staatssecretaris heeft in zijn beleid over 
geloofsgroei onvoldoende het belang van deze procedure-overstijgende integrale 
geloofwaardigheidsbeoordeling onderkend. 
Op 16 november heeft de Afdeling bestuursrechtspraak van de Raad van State een uitspraak 
(202205526/1/V3) gedaan over de inbewaringstelling van een vreemdeling en in dat kader de 
tijdelijke plaatsing in een politiecel voorafgaand aan de plaatsing in Detentiecentrum 
Rotterdam. Centraal staat de vraag of de vreemdeling meerdere dagen in een politiecel mag 
worden geplaatst alvorens te worden overgebracht naar een speciale inrichting voor 
bewaring. De Staatssecretaris voert aan dat het niet mogelijk was om de vreemdeling, die op 
een vrijdag in bewaring is gesteld, in het weekend over te brengen naar Detentiecentrum 
Rotterdam. De Afdeling oordeelt dat ingevolge de jurisprudentie van het Hof van Justitie 
een vreemdeling alleen in een niet gespecialiseerde inrichting geplaatst kan worden als de 
bijzondere omstandigheden van het geval dat rechtvaardigen. De Afdeling heeft eerder 
De Staat van Migratie 2023
