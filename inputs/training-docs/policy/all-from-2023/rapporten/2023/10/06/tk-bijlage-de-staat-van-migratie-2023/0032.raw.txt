In 2022 werd 58% van de immigratie naar Nederland gevormd door migranten met een 
nationaliteit van buiten de EU. In 2021 was dit 36%. De toename is voornamelijk toe te schrijven 
aan de ontheemden uit Oekraïne die in Nederland tijdelijke bescherming hebben gekregen. In 
het laatste hoofdstuk wordt nader ingegaan op de ontheemden uit Oekraïne.
Als een vreemdeling van buiten de EU naar Nederland komt om te werken, bij zijn familie te 
verblijven, te studeren, verblijf krijgt op humanitaire gronden of voor culturele uitwisseling, 
dan noemen we dat regulier verblijf. Wie langer dan drie maanden in Nederland wil blijven, 
heeft een verblijfsvergunning regulier (VVR) nodig. Voor arbeid geldt als hoofdregel dat de 
werkgever ook een tewerkstellingsvergunning (twv) moet aanvragen. Bepaalde categorieën en 
werkgevers zijn hiervan uitgezonderd.
Eerst wordt een beeld gegeven van de reguliere migratiestromen op Europees niveau en 
vervolgens op nationaal niveau. Op nationaal niveau wordt ook een toelichting gegeven op 
de procedures voor deze groepen reguliere migranten.
Belangrijkste ontwikkelingen in 2022:
• Het aantal arbeidsmigranten in de categorie ‘kennis en talent’ is toegenomen 
ten opzichte van 2021. Ook zijn meer vergunningen afgegeven voor studenten 
die naast hun studie willen werken. 
• Op 1 januari 2022 is een wijziging van de Wet arbeid vreemdelingen (Wav) in 
werking getreden. De maximale duur van de twv is verlengd van één jaar naar 
drie jaar. In het Besluit uitvoering Wet arbeid vreemdelingen 2022 (BuWav) is, in 
afwijking van de hoofdregel, geregeld dat een twv voor ten hoogste twee jaar 
kan worden verleend bij aanvragen waarbij door UWV wordt getoetst of er 
prioriteitgenietend aanbod aanwezig is, of de vacature voldoende kenbaar is 
gemaakt en of werkgever voldoende wervingsinspanningen in NL en de EU heeft 
verricht (volledige arbeidsmarkttoets).
• Per 1 januari 2022 is de regeling Aziatische Horeca stopgezet voor nieuwe 
aanvragen vanuit het buitenland. Eind 2022 werd bekend dat de regeling 
definitief stopt. 
• De mogelijkheid om een Brexit-vergunning aan te vragen is op 1 oktober 2022 
geëindigd. Wel kunnen nareizende familieleden onder voorwaarden nog een 
beroep doen op het terugtrekkingsakkoord.
2.1 Wat is de omvang van reguliere migratie van buiten de EU 
naar de EU?
In de Staat van Migratie wordt inzicht gegevens in de migratiestromen op Europees 
en nationaal niveau. 
Voor de migratiestromen op EU-niveau is gebruik gemaakt van Eurostat gegevens. 
Eurostat maakt op basis van Europese afspraken onderscheid tussen 
gezinsmigranten, arbeidsmigranten en studiemigranten. Daarnaast is er een 
categorie overig. 
Op nationaal niveau wordt de situatie weergegeven aan de hand van de indeling uit 
het Modern Migratiebeleid (MoMi). Om de weergave van het nationale beeld 
32 De Staat van Migratie 2023
