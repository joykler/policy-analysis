gestelde derdelandse vreemdelingen. In zaak C-704/20 heeft de Afdeling bestuursrechtspraak 
van de Raad van State aan het Hof gevraagd of het Unierecht de rechter verplicht om op eigen 
initiatief te onderzoeken of een door de vreemdeling niet aan de orde gestelde rechtmatigheids-
voorwaarde over een bewaringsmaatregel eventueel niet is nageleefd. In zaak C-39/21 heeft de 
rechtbank Den Haag, zittingsplaats ‘s-Hertogenbosch, eenzelfde vraag aan het Hof voorgelegd. 
Nederland heeft het standpunt ingenomen dat het Unierecht de nationale rechter niet verplicht 
tot deze ambtshalve rechtmatigheidstoets van een bewaringsmaatregel. Nederland kent in het 
bestuursrecht geen ambtshalve rechterlijke toetsing, tenzij het voorschriften van openbare orde 
betreft, hetgeen de bewaringsvoorwaarden niet zijn. Het Hof wijst er op dat het doel van de 
Terugkeerrichtlijn, de Opvangrichtlijn en de Dublinverordening is dat in elke lidstaat een 
regeling bestaat die de bevoegde rechterlijke autoriteit in staat stelt om, indien nodig na 
ambtshalve toetsing, de betrokkene in vrijheid te stellen zodra blijkt dat zijn bewaring niet of 
niet langer rechtmatig is. De bevoegde rechterlijke autoriteit moet daarom rekening houden 
met alle haar ter kennis gebrachte omstandigheden, op basis waarvan ook de niet-naleving van 
een uit het Unierecht voortvloeiende rechtmatigheidsvoorwaarde moet worden vastgesteld, ook 
al heeft de vreemdeling daar niet op gewezen. De rechterlijke autoriteit moet dus een 
rechtmatigheidsvoorwaarde ambtshalve aan de orde stellen, overeenkomstig het beginsel van 
hoor en wederhoor. Deze verplichte ambtshalve toets in bewaringszaken geldt ongeacht of de 
relevante wettelijke bepalingen van openbare orde zijn. Hierin verschilt het strikte kader voor 
bewaring en voortduring ervan van andere bestuurlijke geschillen.
Op 22 november heeft het Hof van Justitie uitspraak gedaan in de Nederlandse verwijzingszaak 
C-69/21. De zaak betreft een vreemdeling met de Russische nationaliteit die na de afwijzing 
van diens asielaanvraag dient terug te keren naar Rusland. Vanwege zijn gezondheidstoestand 
vraagt betrokkene om uitstel van vertrek. Betrokkene wordt in Nederland behandeld, onder 
meer door toediening van medicinale cannabis met het oog op pijnbestrijding. Deze 
medische behandeling is in Rusland niet toegestaan. Bij stopzetting van de pijnbehandeling 
als gevolg van terugkeer zal de pijn toenemen, de medische gesteldheid zal ongewijzigd 
blijven. Centraal staat de vraag of en hoe de enkele toename van pijn bij een ongewijzigd 
ziektebeeld in aanmerking moet worden genomen bij de vraag of de terugkeer zal leiden tot 
een schending van artikel 3 van het EVRM dan wel artikel 4 van het Handvest. Het Hof oordeelt 
dat het verbod op onmenselijke en vernederende behandelingen ook kan worden 
geschonden als de terugkeer de pijn vanwege een natuurlijk opgetreden ziekte verergert. 
Echter, niet elk risico van een toename van pijn als gevolg van de terugkeer levert een 
behandeling op strijdig met artikel 4 van het Handvest. Er moeten zwaarwegende en gegronde 
redenen zijn om aan te nemen dat sprake is van een reëel risico dat de pijn snel, aanzienlijk en 
zonder mogelijkheid van herstel toeneemt. Die ernstige redenen doen zich voor wanneer 
vaststaat dat de enige doeltreffende pijnbehandeling in het land van bestemming niet 
rechtmatig kan worden toegediend en dat het ontbreken van die behandeling zou leiden tot 
een dermate intense pijn dat dit in strijd zou zijn met de menselijke waardigheid. De lidstaat 
dient elke gegronde twijfel over dit risico weg te nemen teneinde een terugkeerbesluit uit te 
vaardigen of over te gaan tot verwijdering. Een vooraf in het nationale recht vastgestelde 
absolute termijn waarbinnen de pijn na terugkeer moet zijn toegenomen, mag niet worden 
gehanteerd. De toename van pijn kan ook geleidelijk zijn en pas na een bepaalde tijd 
aanzienlijk en onherstelbaar worden. Daarnaast concludeert het Hof dat uit de 
Terugkeerrichtlijn noch uit het Handvest volgt dat een lidstaat een verblijfsvergunning moet 
toekennen wanneer geen terugkeerbesluit of verwijderingsmaatregel kan worden opgelegd 
vanwege gezondheidsredenen. Wel dient bij het vaststellen van een terugkeerbesluit rekening 
te worden gehouden met de relevante aspecten van familie- en gezinsleven. Het Hof oordeelt 
dat de medische behandeling van een derdelander, zelfs als die illegaal verblijft, deel uitmaakt 
van diens privéleven, zodat de lidstaat moet nagaan of de terugkeerprocedure geen afbreuk 
doet aan het recht op privéleven. Hierbij staat de afwezigheid van dezelfde medische 
behandeling in het land van bestemming op zich niet in de weg aan de terugkeerprocedure.
138 De Staat van Migratie 2023
