geoordeeld dat tijdelijke plaatsing in een politiecel mag om het vervoer naar en de plaatsing 
in een gespecialiseerde inrichting te regelen. In die zaak is dat binnen 24 uur gelukt. De 
Staatssecretaris heeft onvoldoende gemotiveerd waarom hij daar in deze zaak meerdere 
dagen voor nodig had. De gestelde onmogelijkheid om de vreemdeling in het weekend naar 
een gespecialiseerde inrichting over te brengen is derhalve geen bijzondere omstandigheid 
die meerdaagse detentie in een politiecel kan rechtvaardigen. 
Op 14 december heeft de Afdeling bestuursrechtspraak van de Raad van State een uitspraak 
(202102611/1/V3) gedaan over een vreemdeling met een verblijfsvergunning in Luxemburg 
die in Nederland een gevaar voor de openbare orde vormt. De Staatssecretaris heeft aan 
hem een terugkeerbesluit opgelegd en een inreisverbod van tien jaar uitgevaardigd. 
Vervolgens heeft de Staatssecretaris het vertrek van de vreemdeling naar Luxemburg 
gefaciliteerd en hem in het nationale systeem Executie en Signalering (E&S) gesignaleerd. 
Na enkele maanden is het besluit van de Staatssecretaris in het Europese registratiesysteem 
(SIS II) geregistreerd, maar de Luxemburgse autoriteiten besloten daarop de 
verblijfsvergunning niet in te trekken. De Afdeling concludeert in de eerste plaats dat de 
Staatssecretaris vanwege het terugkeerbesluit tot daadwerkelijke verwijdering had moeten 
overgaan in plaats van het vertrek naar de verblijfgevende lidstaat te faciliteren. Zolang de 
vreemdeling zijn verblijfsvergunning in de andere lidstaat behoudt, kan hij na verwijdering 
daar wel naar terugkeren. Voorts concludeert de Afdeling dat het terugkeerbesluit en 
inreisverbod hoe dan ook Europese werking hebben en dat het inreisverbod dat niet pas 
krijgt door registratie in SIS II. Het terugkeerbesluit en het inreisverbod konden dus niet 
enkele maanden bestaan naast het verblijfsrecht in Luxemburg, alleen omdat het verbod 
niet was geregistreerd in SIS II. Het wachten met signaleren in SIS II totdat de 
overlegprocedure met de andere lidstaat is doorlopen, is in strijd met het nuttig effect van 
de Terugkeerrichtlijn, juist omdat de andere lidstaten dat verbod dan niet kunnen 
handhaven. Daarnaast overweegt de Afdeling dat de overlegprocedure zo snel mogelijk 
moet worden opgestart, hetgeen ook al kan voordat het terugkeerbesluit wordt opgelegd en 
het inreisverbod wordt uitgevaardigd en in ieder geval zodra dat gebeurt. Zo wordt de 
tegenstrijdige situatie van een inreisverbod naast een verblijfsrecht in een andere lidstaat 
voorkomen of duurt die zo kort mogelijk. Tot slot overweegt de Afdeling dat de signalering 
in SIS II weliswaar kan worden omgezet naar een nationale signalering als de 
verblijfgevende lidstaat het verblijfsrecht niet intrekt. Echter, de nationale signalering kan 
alleen gekoppeld zijn aan een nationaal werkend inreisverbod, terwijl de Nederlandse 
wetgeving geen wettelijke grondslag kent voor een nationaal werkend inreisverbod. Het is 
aan de wetgever om desgewenst hierin te voorzien voor de gevallen waarin een vreemdeling 
een gevaar voor de openbare orde vormt en een andere lidstaat na overleg het verblijfsrecht 
van die vreemdeling niet intrekt. 
140 De Staat van Migratie 2023
