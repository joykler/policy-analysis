Om te kunnen reizen naar het Schengengebied, moet een reiziger voldoen aan de voorwaarden 
van de Schengengrenscode om de grens te mogen passeren. Een deel van de reizigers die 
wordt gecontroleerd aan de grenzen van Nederland, voldoet niet aan deze voorwaarden en 
wordt daarom de toegang geweigerd. Afhankelijk van het individuele geval, wordt na grens-
weigering meestal ingezet op vertrek uit van het Schengengebied.
De meeste migranten die naar Nederland komen vanwege werk, studie of om bij hun 
familie te zijn, vertrekken weer, naar hun land van herkomst of migreren door naar een 
ander land. Het vertrek van het merendeel van deze groep gebeurt zelfstandig, zonder 
inspanning van de overheid. Vertrek van deze migranten kan op dit moment alleen worden 
gemeten op basis van de uitschrijving uit de gemeente. In deze gevallen wordt gesproken 
over emigratie.
Een deel van het vertrek van migranten uit Nederland vergt wel inspanning van de overheid, 
namelijk het faciliteren dan wel organiseren van het zelfstandig of waar aangewezen 
gedwongen vertrek van migranten die niet (meer) rechtmatig in Nederland verblijven. 
Dit betreft migranten wiens asielaanvraag is afgewezen of migranten die worden aangetroffen 
bij toezichtscontroles en geen rechtmatig verblijf (meer) hebben, bijvoorbeeld vanwege een 
verlopen visum. Beide categorieën worden in de navolgende tekst aangeduid als vertrek-
plichtige vreemdelingen. Er wordt ingezet op zoveel mogelijk zelfstandig vertrek, indien 
nodig gefaciliteerd door de overheid.
Indien een vreemdeling besluit niet mee te werken aan zelfstandig vertrek, kan ingezet 
worden op het organiseren van gedwongen vertrek. De optelsom van zelfstandig vertrek en 
gedwongen vertrek wordt aangeduid als aantoonbaar vertrek. Een deel van de vertrekplichtige 
vreemdelingen woont niet op het laatst bekende adres, zonder dat bekend is wanneer en 
waarheen ze zijn vertrokken. Dit wordt aangeduid als niet-aantoonbaar vertrek.
In dit hoofdstuk worden zowel toezicht als vertrek cijfermatig belicht en in de beschrijving van 
de procedures wordt uitgelegd wat het verband is. Onder ‘toezicht’ zijn de cijfers opgenomen 
van de EU en Nederlandse buitengrenzen en onder ‘vertrek’ staan de cijfers van emigratie, 
aantoonbaar en niet-aantoonbaar vertrek en de resultaten van de pilot Landelijke 
Vreemdelingenvoorziening (LVV) voor vreemdelingen die geen recht (meer) hebben op 
verblijf in Nederland. Ook wordt ingegaan op de buitenschuldregeling en uitstel van vertrek 
van vreemdelingen die Nederland zouden moeten verlaten, maar dat niet kunnen.
Belangrijkste ontwikkelingen in 2022:
• Het aantal gehanteerde inreisvereisten door landen van herkomst vanwege 
COVID-19, zoals het inreisvereiste om een negatieve uitslag van een coronatest 
te overleggen, nam in 2022 af. Er zijn evenwel nog diverse landen die 
inreisvereisten hanteren, waardoor gedwongen vertrek geen doorgang kan 
vinden bij het weigeren van een coronatest. 
• Tegen deze achtergrond is in 2022 besloten om een wetsvoorstel te initiëren 
waarmee in de Vreemdelingenwet 2000 een grondslag wordt gecreëerd voor het 
afnemen van een test onder dwang bij vreemdelingen die de plicht hebben om 
Nederland te verlaten en die weigeren zich kort voor (gedwongen) terugkeer 
vrijwillig te laten testen. Het wetsvoorstel is uitgewerkt en in april 2023 is deze 
wet in consultatie gegaan.
• Op 1 december 2022 is door Nederland een airport transit visum ingestelde voor 
Turkse vreemdelingen.
• Er vindt meer terugkeer plaats naar Marokko door verbeterde (terugkeer)
samenwerking.
• Facilitering van Oekraïners met een terugkeerwens en uitvoering van een 
specifiek remigratiebeleid voor derdelanders uit Oekraïne.
De Staat van Migratie 2023
