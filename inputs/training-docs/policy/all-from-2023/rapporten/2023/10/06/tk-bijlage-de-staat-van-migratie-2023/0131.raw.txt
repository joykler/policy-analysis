De EU speelt niet alleen in juridisch maar ook in operationeel opzicht een cruciale rol. 
Verschillende EU-instanties bieden operationele ondersteuning. Frontex is actief in alle aan 
Oekraïne grenzende EU-lidstaten en Moldavië. Nederland droeg in 2022 bij aan de operaties 
van Frontex in Estland en aan de grens tussen Moldavië en Roemenië. Daarnaast ondersteunt 
het Europees asielagentschap EUAA bij de implementatie van de richtlijn en de opvang van 
ontheemden, maar ook bij screening, registratie, informatieverstrekking en asielverwerking. 
Via het Civiele Beschermingsmechanisme wordt noodhulp in natura op Europees niveau 
gecoördineerd. Europol is actief in Slowakije, Polen, Roemenië, Hongarije en Moldavië om te 
ondersteunen in het kader van de veiligheid. Daarnaast zijn op verschillende plaatsen in de 
EU zogeheten ‘transport- en informatieknooppunten’ ingericht waar ontheemden hulp 
kunnen krijgen bij het bepalen van een plek om zich tijdelijk te vestigen. Voorts wordt 
samengewerkt om minderjarige ontheemden uit Oekraïne zo goed mogelijk op te vangen 
en om te voorkomen dat ontheemden, als gevolg van hun kwetsbare positie, ten prooi 
vallen aan mensenhandel.
Een belangrijk deel van de Nederlandse activiteiten op Europees niveau is te herleiden tot het 
zogeheten ‘tienpuntenplan’. Dit plan, dat op initiatief van de Europese Commissie en het 
Franse Voorzitterschap tot stand is gekomen, richt zich specifiek op de registratie van en 
opvang en zorg voor ontheemden uit Oekraïne. Ook Nederland levert een bijdrage, 
bijvoorbeeld in het kader van een Europees initiatief om een gemeenschappelijk registratie-
platform voor ontheemden op te zetten. Dat registratieplatform maakt inzichtelijk waar 
ontheemden zich hebben geregistreerd en kan ondersteunen bij het inzichtelijk maken van 
meervoudige registraties en van eventuele fraude.
De richtlijn is op 4 maart 2022 geactiveerd voor de duur van in eerste instantie één jaar. 
Naarmate in 2022 duidelijk werd dat de oorlog niet spoedig zou worden beëindigd en opvang 
van ontheemden derhalve noodzakelijk bleef, kondigde de Europese Commissie tijdens de 
JBZ-Raad van 10 oktober 2022 aan, conform de regels uit de richtlijn, dat het geen voorstel zou 
indienen om de richtlijn te laten eindigen per 4 maart 2023. Hiermee bleef de richtlijn 
automatisch geactiveerd met een duur van twee keer zes maanden, tot en met 4 maart 2024. 
Het is mogelijk om de activering van de richtlijn nog eenmaal te verlengen tot 4 maart 2025. 
Besluitvorming over verlenging wordt in het najaar van 2023 verwacht. Daarnaast kijkt het 
kabinet ook verder vooruit en verkent opties op nationaal en Europees niveau voor opvang en 
eventueel verblijfsrecht van ontheemden, ook na de maximale duur van de richtlijn. 
7.2 Nationale context
Over het aantal ontheemden uit Oekraïne zijn cijfers beschikbaar van het CBS en 
van BZK. 
Immigranten naar nationaliteit (Bron: CBS)
Dit betreft het aantal personen dat in 2022 naar Nederland is geïmmigreerd met de 
Oekraïense nationaliteit en is ingeschreven als ingezetene in de BRP. In 2022 zijn dit 
104.511 personen. Het migratiemotief is veelal tijdelijke bescherming, maar 
personen kunnen ook om een andere reden naar Nederland zijn gemigreerd. 
Migratie uit niet EU/EFTA landen met als migratiemotief tijdelijke bescherming 
(Bron: CBS) 
Dit betreft het aantal personen dat in 2022 naar Nederland is geïmmigreerd met als 
migratiemotief tijdelijke bescherming en is ingeschreven als ingezetene in de BRP. 
Dit betreft 108.440 personen. Het kunnen zowel personen zijn met de Oekraïense 
nationaliteit als met een andere nationaliteit. 
De Staat van Migratie 2023
