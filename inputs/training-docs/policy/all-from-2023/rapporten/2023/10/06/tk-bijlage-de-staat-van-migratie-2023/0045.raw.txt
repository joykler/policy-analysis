Startups zijn met de pilot vrijgesteld van de twv-plicht en kunnen essentieel personeel 
aannemen met het verlaagde salariscriterium van €2.631 bruto excl. vakantiegeld. Dit wordt 
aangevuld met een medewerkersparticipatie van minstens 1%, zoals in de vorm van aandelen. 
De pilot is bedoeld voor startende ondernemingen. Daarom mogen de startups bestaan uit 
niet meer dan 15 medewerkers en mogen de startups maximaal 5 werknemers aannemen 
met de regeling. De IND vraagt de RVO om advies over of het een innovatieve startup betreft 
en of de rol van de werknemer wel echt essentieel is.
De pilot is op 1 juni 2021 van start gegaan en heeft een looptijd van vier jaar. Aan het eind 
van het tweede pilotjaar, medio 2023, zal de regeling tussentijds intern worden geëvalueerd 
door de IND met nauwe betrokkenheid van de RVO. Aan de hand van deze evaluatie zullen, 
indien nodig, werkwijzen en beleidsregels worden aangepast. In de tussenevaluatie ligt de 
focus op de uitvoering van de regeling en handhavingsrisico’s. Aan het eind van de pilot zal 
een tweede evaluatie worden uitgevoerd. Aan de hand van die evaluatie wordt bezien of 
deze regeling staand beleid zal worden en in welke vorm.
In 2022 zijn 10 vergunningen afgegeven in het kader van deze pilot.
2.2.3.5 Studenten
Het toelatingsbeleid voor studenten van buiten de EU is in het hoger onderwijs uitnodigend, 
met de HBO-instelling of universiteit als erkend referent. Wel worden vaker vragen gesteld 
of de toestroom van internationale studenten niet te groot wordt en daardoor tot problemen 
kan leiden (huisvesting, capaciteit instellingen). Als een erkend referent een verblijfsvergunning  
voor een student aanvraagt, wordt de verblijfsvergunning na nog een toets door de IND op 
openbare orde, nationale veiligheid en volksgezondheid en een toets op de identiteit 
verleend via de erkend referent-procedure. Daarnaast kunnen studenten van buiten de EU 
onder bepaalde voorwaarden in Nederland onderwijs volgen aan een middelbare school of 
MBO-instelling. Daarvoor is onder meer vereist dat Nederland het meest aangewezen land is 
om de opleiding te volgen en dat de student met de opleiding een positieve bijdrage kan 
leveren aan de ontwikkeling van zijn land. In 2022 zijn in totaal 22.220 aanvragen voor een 
verblijfsvergunning voor studie ingediend. In bijna alle gevallen ging het daarbij om 
studenten voor het hoger onderwijs.
In het kader van de internationalisering van het middelbaar beroepsonderwijs bestaat sinds 
2017 een beperkte pilot in het MBO-4 voor de toelating van niet-EU studenten voor maximaal 
één jaar die onder soepelere voorwaarden toegelaten kunnen worden. De pilot loopt tot 
1 januari 2024. Vanaf de start zijn er 30 vergunningen verleend in het kader van deze pilot. 
2.2.3.6 Overige verblijfsdoelen
In deze categorie vallen de verblijfsdoelen uitwisseling, humanitair tijdelijk, humanitair 
niet tijdelijk en bijzonder verblijf.
De Staat van Migratie 2023 45
