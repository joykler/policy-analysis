Bijlage I Jurisprudentie
Voor deze Staat van Migratie 2023 is een selectie gemaakt van de belangrijkste jurisprudentie 
uit 2022. 
 Uitspraken Hof van Justitie van de Europese Unie
Op 1 augustus heeft het Hof van Justitie uitspraak gedaan in de Nederlandse verwijzingszaak 
C-19/21. De zaak gaat over een niet-begeleide minderjarige vreemdeling die in Griekenland 
een asielverzoek had gedaan en aan de Griekse autoriteiten had gevraagd om te worden 
herenigd met zijn oom die rechtmatig in Nederland verblijft. Nederland heeft het 
overnameverzoek van Griekenland afgewezen omdat de identiteit van de vreemdeling en 
daarmee de gestelde familieband niet kan worden vastgesteld. Betrokkenen hebben tegen 
deze afwijzing van het overnameverzoek in Nederland een rechtsmiddel ingediend. Centraal 
staat de vraag of op grond van de Dublinverordening beroep kan worden ingesteld tegen de 
afwijzing van een overnameverzoek. Nederland heeft zich op het standpunt gesteld dat 
slechts tegen het overdrachtsbesluit rechtsmiddelen kunnen worden aangewend. Het Hof 
oordeelt echter dat de niet-begeleide minderjarige wel beroep kan instellen tegen de 
afwijzing van het overnameverzoek en dat een lidstaat daarin moet voorzien. Hoewel artikel 
27, eerste lid, van de Dublinverordening op basis van een letterlijke uitlegging enkel een 
recht van beroep tegen een overdrachtsbesluit lijkt toe te kennen, sluiten de bewoordingen 
ervan niet uit dat een niet-begeleide minderjarige ook de afwijzing van een overname-
verzoek moet kunnen aanvechten. Daartoe is volgens het Hof – onder meer - van belang dat 
de rechterlijke bescherming van een niet-begeleide minderjarige er niet van mag afhangen 
of jegens hem een overdrachtsbesluit dan wel een afwijzing overnameverzoek is genomen, 
omdat beide besluiten zijn recht op vereniging met een familielid kan aantasten. Voor 
niet-begeleide minderjarigen zijn volgens het Hof vanwege hun kwetsbaarheid specifieke 
procedurele waarborgen nodig. 
Op 7 september heeft het Hof van Justitie uitspraak gedaan in de Nederlandse 
verwijzingszaak C-624/20. De zaak betreft een vreemdeling met de Ghanese nationaliteit die 
in 2013 een verblijfsvergunning heeft verkregen als gezinslid van een Unieburger. Het gaat 
hier om een verblijfsrecht op grond van artikel 20 van het VWEU vanwege een situatie als 
bedoeld in het arrest van 10 mei 2017, Chavez-Vilchez e.a., C-133/15. Centraal staat de vraag 
of betrokkene in aanmerking komt voor een EU-verblijfsvergunning voor langdurig 
ingezetenen. Nederland heeft deze vergunning geweigerd omdat het verblijfsrecht als 
gezinslid van een Unieburger vanwege de tijdelijke aard ervan buiten de werkingssfeer valt 
van Richtlijn 2003/109 over de status van langdurig ingezetene. Het Hof oordeelt dat dit 
verblijfsrecht niet kan worden aangemerkt als ‘uitsluitend om redenen van tijdelijke aard’ 
en dus niet is uitgesloten van de werkingssfeer van deze richtlijn. Die richtlijn is niet van 
toepassing op derdelanders die uitsluitend om redenen van tijdelijke aard in een lidstaat 
verblijven of wiens verblijfsvergunning formeel beperkt is, en zich niet duurzaam kunnen 
vestigen. Onderhavig verblijfsrecht vertoont niet dat objectieve kenmerk. Dit verblijfsrecht 
is gerechtvaardigd opdat de Unieburger daadwerkelijk de belangrijkste aan die status 
ontleende rechten moet kunnen genieten zolang de afhankelijkheidsverhouding met de 
derdelander voortduurt. Deze situatie is in beginsel niet van korte duur, maar kan zich over 
een aanzienlijke periode uitstrekken. Daarbij is het hoofddoel van Richtlijn 2013/109 de 
integratie van derdelanders die duurzaam zijn gevestigd, welke integratie bovenal ontstaat 
door de legale en ononderbroken verblijfsduur van vijf jaar. Bovendien moet een 
derdelander met onderhavig verblijfsrecht een arbeidsvergunning worden verleend om te 
kunnen voorzien in de behoeften van zijn kind dat Unieburger is, hetgeen gedurende een 
langere periode de verankering van de derdelander in de lidstaat verder kan versterken.
Op 8 november heeft het Hof van Justitie van de Europese Unie een uitspraak gedaan in de 
Nederlandse verwijzingszaken C-704/20 en C-39/21. Beide zaken gaan over in bewaring 
De Staat van Migratie 2023
