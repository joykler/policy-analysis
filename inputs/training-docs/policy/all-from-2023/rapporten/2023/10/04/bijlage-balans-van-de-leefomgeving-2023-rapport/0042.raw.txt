‘Waterpeil volgt functie’ leidt tot afwenteling op kwetsbare natuurgebieden
Er is in de loop van de tijd in Nederland een gedifferentieerd landgebruik ontstaan voor 
verschillende functies, die alle andere eisen stellen aan onder andere grondwater- en 
oppervlaktewaterniveaus, waterkwaliteit en -volumes. Met waterbeheer wordt geprobeerd 
zo goed mogelijk aan deze uiteenlopende eisen te voldoen, met een uitgekiend systeem van 
peilbeheer, doorspoeling, aanvoer en afvoer. Het wordt evenwel steeds lastiger om dit 
zonder afwenteling van negatieve gevolgen van de ene functie op de andere te blijven 
volhouden nu het klimaat grilliger wordt. Deze afwenteling speelt vooral waar kwetsbare 
natuurgebieden die gebaat zijn bij natte omstandigheden, direct grenzen aan agrarische 
activiteiten die gebaat zijn bij een goede drainage en/of bemaling. Denk aan diepe 
landbouwpolders naast laagveengebieden, of aan landbouwgebieden in beekdalen of 
grenzend aan hoogveengebieden (Deltares 2021).
Robuuster peilbeheer is noodzakelijk om bodemdaling te beperken
Een versnelling van en schaalsprong in het peilbeheer lijken gezien de ernst en urgentie van 
de klimaatrisico’s nodig, omdat maatregelen op lokaal niveau te weinig impact hebben. 
Daarnaast is er behoefte aan een concretere, gebiedsspecifieke invulling van het peilbeheer.
• Voor de zandgronden betekent dit dat vooral in de beekdalen en kwelgebieden aanpassingen 
nodig zijn om het water vast te houden. In deze gebieden is een structurele vernatting 
nodig, via hermeandering, stuwtjes, verondiepen en verbreden of dempen van sloten. 
De landbouw zal zich hieraan moeten aanpassen of worden omgevormd tot natuur. 
Uiteindelijk is een grootschalige, ruimtelijke herschikking van landbouw- en natuur-
gebieden nodig om de grondwaterstanden voldoende te kunnen herstellen en kwetsbare 
natuur duurzaam te laten voortbestaan in een veranderend klimaat (zie ook paragraaf 
4.2.1). Allereerst kunnen maatregelen genomen worden in bufferzones rond de huidige 
natuurgebieden, omdat die daar het meeste profijt opleveren voor de natuur 
(Deltares 2021).
• Voor laag-Nederland bestaat er minder een natuurlijke hydrologische referentie waarop 
het landgebruik kan worden gebaseerd. Hier is het vooral van belang om tot een 
robuuster peilbeheer (een hoger peil voor grotere aaneengesloten gebieden) te komen 
ter beperking van bodemdaling, ondersteuning van de natuuropgave en ter verkleining 
van de behoefte aan doorspoeling. Ook hier geldt dat een strategie die begint in bufferzones 
rond natuurgebieden het meeste oplevert. Daarbij is ‘slim’ watermanagement nodig, 
bijvoorbeeld met hulp van aparte wateraanvoerleidingen voor zoet water, maar ook het 
accepteren van en het aanpassen van het landgebruik aan hogere zoutconcentraties. 
Zeker ook omdat de opgave om bodemdaling tegen te gaan meer wateraanvoer zal vragen 
(Deltares 2021).
In de nabijheid van kwetsbare natuur-, bos- en veengebieden is een structurele beperking van 
grondwateronttrekking wenselijk
Voor een verbetering van de waterbeschikbaarheid is een structurele beperking van 
grondwateronttrekking gewenst in de nabijheid van kwetsbare natuur-, bos- en veengebieden. 
Vooral het verplaatsen van drinkwaterwinningen kan bijdragen aan een herstel van de 
diepere grondwatervoorraden en toename van schoon kwelwater. Beregening in de 
42 | Balans van de Leefomgeving 2023
