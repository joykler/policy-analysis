Voor de NAS is er geen jaarlijkse voortgangsrapportage, maar is wel in 2022 een evaluatie 
uitgevoerd door ORG-ID en de VU. De belangrijkste conclusie is dat het klimaatadaptatie-
beleid moet worden geïntensiveerd om het ‘adaptatiegat’ tussen beleid en opgaven te 
verkleinen, door:
• concrete doelen te stellen en meer zicht te krijgen op de voortgang en effectiviteit van 
het beleid;
• meer sturing en coördinatie, meer uitvoeringskracht;
• meer aandacht te besteden aan de risico’s van klimaatverandering voor mens, cultuur en 
natuur (ORG-ID & VU 2022).
Inmiddels zijn er diverse beleidsprocessen gestart die invulling kunnen geven aan deze 
aanbevelingen, zoals een nieuw uitvoeringsprogramma voor de NAS (NUPKA) en de 
ontwikkeling van een beleidsmonitor klimaatadaptatie.
In het vervolg van dit hoofdstuk bespreken we voor het stedelijk en landelijk gebied enkele 
urgente klimaatrisico’s en mogelijke adaptatiemaatregelen.
2.3.1 Hitte, droogte en wateroverlast in het stedelijk gebied
Hittestress, droogte en wateroverlast vormen in toenemende mate uitdagingen voor steden
Ongeveer driekwart van de Nederlandse bevolking woont in stedelijke regio’s. Daarvan woont 
de helft in kleine stedelijke regio’s (PBL 2015). Alle stedelijke regio’s zullen naar verwachting 
vaker en ingrijpender te maken krijgen met droogte, hittestress en wateroverlast.
Droogte in stedelijk gebied leidt tot grondwaterstandsdalingen, (versnelde) bodemdaling, 
zetting, krimp of aantasting van kwetsbare funderingen, verzakking van gebouwen en 
infrastructuur en schade aan stedelijk groen. De totale schade hiervan is onzeker, maar 
wordt bij verschillende klimaatscenario’s geschat tussen 12-57 miljard euro en 15-73 miljard 
euro (Klimaatbestendige Stad NKWK 2019). Deze schade treedt vooral op in de bebouwde 
gebieden van laag-Nederland.
Het aantal tropische dagen met een gemiddelde temperatuur van boven de 30o˚C kan tot 
2050 verdrievoudigen (KNMI 2015). In het bebouwde gebied loopt bij hitte bovendien de 
temperatuur in het stadscentrum tot mogelijk 5-8o˚C hoger op dan in het landelijk gebied 
(Deltares 2021). Door extreme hittestress kunnen mensen zelfs komen te overlijden. 
Zo overleden in juni 2023 (de warmste juni sinds het begin van de meting in 1901) in 
Nederland 1.900 mensen meer dan normaal, vooral senioren (CBS 2023).
Vooral in de zomer kunnen ook steeds zwaardere piekbuien voorkomen; mogelijk in 2050 
tot 25 procent meer neerslag per uur dan in de huidige situatie (Deltares 2021). 
Wateroverlast leidt tot aanzienlijke schade aan panden. De schadeschattingen lopen uiteen 
van 10-17 miljard euro tot 16-26 miljard euro in 2050 bij verschillende klimaatscenario’s 
(Deltares 2021).
Klimaatverandering en energie |
