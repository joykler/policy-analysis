Zowel de versnelling van de woningbouw in de steden als daarbuiten is dus een complexe 
opgave. Om de doelstelling van 900.000 woningen te kunnen halen én rekening te houden 
met de verschillende ruimteclaims, zal de woningbouwopgave integraal benaderd moeten 
worden, bijvoorbeeld door wonen, werken en functies als groen en waterberging op één 
locatie te combineren. Een mogelijk vertrekpunt bij de concrete realisering van de 
bouwplannen is hierbij om vanuit de toekomst terug te redeneren: indien verschillende 
ruimtelijke functies op specifieke plekken ingepast moeten worden, welke ruimtelijke 
combinaties zijn er dan te maken en hoe passen deze bij de verschillende opgaven? 
Om deze vraag te kunnen beantwoorden, is het belangrijk om als overheid een visie te 
ontwikkelen over deze ruimtelijke combinaties en waar welke prioriteiten gesteld moeten 
worden als integrale oplossingen niet te realiseren zijn.
5.4 Bereikbaarheid
Meer samenhang nodig in verstedelijkings- en mobiliteitsbeleid
De Nederlandse ruimtelijke ordening is traditioneel sterk gericht op compacte verstedelijking, 
maar in de afgelopen decennia zijn er ook in suburbane gebieden en op autoafhankelijke 
locaties veel woningen, bedrijven en voorzieningen bijgekomen. De nieuwe woongebieden 
zijn weliswaar vaak aangelegd in stedelijke regio’s, maar daarbinnen vooral op locaties met 
een laagstedelijk karakter en nabij snelwegen. Dit weerspiegelt zich onder andere in de 
Vinex-uitleglocaties aan de stadsranden en nabij snelwegen en de vele kleine ontwikkelingen 
in een meer landelijke en dorpse omgeving (PBL 2014).
Ook veel bedrijven en voorzieningen zijn in de afgelopen jaren verschoven naar locaties op 
bedrijventerreinen in de stadsranden en langs snelwegen, met name in de distributiesector 
en zakelijke dienstverlening. Onder invloed van de groeiende diensten- en kenniseconomie 
is in stedelijke regio’s bovendien veel geïnvesteerd in nieuwe kantorenlocaties langs snelwegen. 
Gemeenten benutten deze locaties vaak elk afzonderlijk, en in weerwil van de uitgangspunten 
van compacte verstedelijking (Hamers & Nabielek 2006; PBL 2014). Vanwege de decentralisatie 
van het ruimtelijke beleid is de betrokkenheid van het Rijk bij deze lokale ontwikkelingen 
beperkt, terwijl die wel consequenties hebben voor belangen op nationaal niveau. Ook het 
faciliteren van de (auto)mobiliteitsgroei tussen de economisch belangrijke stedelijke 
regio’s, zoals centraal staat in het rijksbeleid, draagt echter bij aan deze ontwikkelingen: 
investeringen in de aanleg en uitbreiding van (weg)infrastructuur om de bereikbaarheid van 
economische kerngebieden te verbeteren, maken een verschuiving van stedelijke functies 
naar snelweglocaties immers aantrekkelijker (zie onder meer de Structuurvisie 
Infrastructuur en Ruimte (SVIR) (IenM 2012).
Als gevolg van deze ontwikkelingen zijn vooral in stedelijke regio’s de (snel)wegen in de 
afgelopen jaren nog drukker geworden, terwijl stedelijke locaties die ook met het openbaar 
vervoer of de fiets goed bereikbaar zijn, vaak nauwelijks groei van inwoners en bedrijvigheid 
tonen. Ontwikkelingen op het gebied van verstedelijking en mobiliteit lopen hierdoor uit 
de pas (zie ook PBL 2014; Bastiaanssen & Breedijk 2022). Enerzijds kunnen investeringen in 
Stad en regio |
