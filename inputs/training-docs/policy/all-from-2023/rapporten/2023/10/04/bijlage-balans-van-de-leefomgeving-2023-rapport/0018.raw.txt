Daarbij is het van belang dat de voorstellen uit het Nationaal Programma Circulaire 
Economie uitmonden in het vaststellen van meer verplichtend beleid. Maar ook het 
verbeteren van de afstemming tussen verschillende departementen, afspraken met maat-
schappelijk betrokken partijen en extra financiële middelen gericht op uitvoering en 
versnelling van de circulaire transitie zijn nodig.
Natuur-, water- en klimaatdoelen alleen haalbaar bij 
fundamentele keuzes in de landbouw
De kwaliteit van natuur en water staat onder druk door vele oorzaken. Deze milieudruk  -
factoren, zoals verlaging van het waterpeil, gebruik van gewasbeschermingsmiddelen en 
emissies van stikstof, hangen sterk samen met de huidige intensieve landbouw. Door tech-
nische oplossingen daalden de landbouwemissies in de periode 1990-2010, maar daarna 
namen ze niet of nauwelijks meer af. Ook de uitstoot van broeikasgassen door de landbouw 
bleef na 2010 vrijwel gelijk, evenals de omvang van de veestapel.
Het huidige en vastgestelde beleid is onvoldoende om de doelen voor natuur (VHR; Vogel- 
en Habitatrichtlijnen) en water (KRW; Kaderrichtlijn Water) te halen, en de ambities voor 
klimaat (Fit for 55) waar te maken. Zo heeft op basis van de meest recente metingen (2018) 
slechts 26 procent van de beschermde planten- en diersoorten en 12 procent van de 
habitattypen (VHR) een zogeheten ‘gunstige staat’. Ook voldeed in 2021 slechts 14 procent 
van de waterlichamen aan de KRW-doelen voor biologische kwaliteit.
Er resteren daarom grote opgaven om de natuur te herstellen, de waterkwaliteit te verbeteren 
en ook de broeikasgasuitstoot van de landbouw te reduceren. Nederland zoekt bovendien 
naarstig naar een uitweg uit de ‘stikstofcrisis’. De opgaven worden urgenter en complexer. 
Alles moet tegelijk en de tijd om de doelen te halen wordt steeds korter. Hoe langer er wordt 
gewacht met extra ingrijpen, hoe moeilijker en duurder het wordt om deze opgaven tijdig 
op te lossen. Hierdoor, en door de juridische druk om deze opgaven te realiseren, is er in 
het landelijke gebied sprake van een opschaling, versnelling en stapeling van oude en 
nieuwe (inter)nationale doelen, afspraken en verplichtingen. De Europese Commissie 
dringt aan op extra maatregelen en het nakomen van bestaande afspraken, en schaft de 
derogatie per 2026 af. 
Voorgestelde aanpak potentieel kansrijk, maar tijdig en volledig doelbereik niet realistisch
Het Nationaal Programma Landelijk Gebied (NPLG) is potentieel kansrijk om de doelen voor 
natuurherstel, waterkwaliteitsverbetering en klimaatmitigatie binnen bereik te brengen. 
Een belangrijke voorwaarde hierbij is dat maatregelen goed op elkaar aansluiten en elkaar 
versterken, zoals de aanpak van de zogenoemde piekbelasters en de Wet stikstofreductie en 
natuurverbetering (Wsn), in combinatie met generieke rijksmaatregelen zoals beëindigings-
regelingen voor de veehouderij en financieringsregelingen voor de toepassing van nieuwe 
landbouwtechnologie.
 
18 | Balans van de Leefomgeving 2023
