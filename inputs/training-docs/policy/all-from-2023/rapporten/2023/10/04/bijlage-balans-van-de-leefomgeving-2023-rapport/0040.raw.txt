Stedelijk gebied heeft meer water nodig om de gevolgen van droogte en hitte te beperken
Het voorkomen van het uitzakken van grondwaterstanden en van bodemdaling in stedelijke 
gebieden vraagt om het handhaven van hogere grondwaterstanden. Dit kan in bepaalde 
mate en in sommige gebieden door middel van peilbeheer van zowel het oppervlakte- als 
het grondwater, bijvoorbeeld door het plaatsen van infiltratiesystemen. Hierdoor zou de 
watervraag vanuit steden richting het regionale watersysteem aanzienlijk toenemen 
(Deltares 2021). Deze watervraag komt boven op de huidige watervraag van het landelijk 
gebied voor peilbeheer, grondwateraanvulling en doorspoeling (CLO 0057). Deze extra 
watervraag kan door klimaatverandering tot 2050 nog eens extra toenemen met 15 tot 50 
procent (Deltares 2021). Daarnaast leidt vergroening van steden, een van de maatregelen om 
hittestress te verminderen, tot een toename van de watervraag. De extra watervraag kan ten 
dele binnen het stedelijk systeem worden beantwoord door in te zetten op klimaatadaptatie-
maatregelen die het vasthouden van water bevorderen, met name van neerslag. Door het 
vergroten van de sponswerking van de stad, kan deze meer in de eigen waterbehoefte 
voorzien (Deltares 2021).
De kwetsbaarheid van gebouwen en infrastructuur moet stapsgewijs worden verlaagd 
Te lage grondwaterstanden (grondwateronderlast) en bodemdaling kunnen nooit geheel 
worden voorkomen met maatregelen (zoals een actief grondwaterpeilbeheer) om een hoger 
grondwaterpeil in de steden te handhaven. Een duurzamere strategie is daarom om de 
kwetsbaarheid van de bebouwing en de infrastructuur te verkleinen. Dit kan bijvoorbeeld 
door het vernieuwen van funderingen, lichte wegfunderingen te gebruiken in gebieden met 
een slappe bodem, en in de groenvoorziening soorten op te nemen die minder water 
vragen en bestand zijn tegen drogere, maar ook nattere omstandigheden. In Nederland 
kunnen naar schatting ongeveer 1 miljoen woningen met funderingsproblemen te maken 
krijgen. De kosten van funderingsherstel zijn hoog (tot 100.000 euro per woning) en komen 
vooral voor rekening van huiseigenaren (Van Capelleveen 2019).
De klimaatrisico’s in het stedelijk gebied kunnen ook worden verkleind door voorgenomen 
investeringen in stedelijke nieuwbouw en herstructurering mede te benutten voor 
klimaatadaptatiemaatregelen en door nieuwbouw op kwetsbare locaties te vermijden. 
Zo moeten ten behoeve van het woningtekort in de periode tot 2030 circa 900.000 
woningen worden gebouwd. Door de nieuwe wijken zo aan te leggen dat ze ook bestand 
zijn tegen toekomstige klimaatverandering, kunnen de risico’s worden beperkt (zie 
bijvoorbeeld Arcadis & Tauw 2023).
Het sleutelwoord voor bestaand stedelijk gebied is ‘meekoppelen’: klimaatadaptatie-
maatregelen doorvoeren op het moment dat onderhoud plaatsvindt aan infrastructuur en 
bij renovatie of herinrichting van wijken, zowel in de constructie van gebouwen als in de 
private en openbare ruimte. Dit vraagt om investeringen van gemeenten en particulieren 
(Deltares 2021).
40 | Balans van de Leefomgeving 2023
