Naast deze twee beleidsprogramma’s is er aangrenzend beleid in ontwikkeling dat relevant 
is voor klimaatadaptatie, zoals:
• Water en Bodem Sturend (WBS). Het kabinet-Rutte IV beoogde bij de inrichting van 
Nederland meer rekening te houden met het water- en bodemsysteem. In een brief aan 
de Tweede Kamer zijn met het oog op voldoende en schoon water en een gezonde bodem 
zogenoemde structurerende keuzes aangegeven, bijvoorbeeld het vergroten van 
zoetwatervoorraden, niet meer bouwen op plaatsen die later nodig zijn voor het bergen 
en afvoeren van water, minder bodemafdekking en op verschillende plekken een hoger 
grondwaterpeil (IenW 2022). Veel van deze keuzes zijn randvoorwaarden waarmee 
provincies samen met alle betrokken partijen een gebiedsgerichte aanpak kunnen 
opstellen. Een concrete invulling door het Rijk is gewenst wil het water- en bodem-
systeem richtinggevend zijn in de ruimtelijke ordening.
• Het Nationaal Programma Landelijk Gebied (NPLG). Dit programma heeft tot doel om 
vóór 2030 de natuur ruimte te bieden voor herstel en versterking, de kwaliteit van het 
water en de bodem te verbeteren en meer te doen tegen klimaatverandering. In het NPLG 
gaat het Rijk samen met provincies, waterschappen, gemeenten, maatschappelijke 
partners, (agrarisch) ondernemers, grondeigenaren en grondgebruikers op zoek naar 
oplossingen per gebied. Binnen het NPLG zijn kerndoelen vastgesteld op het gebied van 
natuur, water en klimaat. Het is aan de provincies om deze doelen concreet en gebieds-
gericht uit te werken (LNV et al. 2022).
Verbetering van het zicht op voortgang, effectiviteit en doelbereik van het klimaatadaptatiebeleid  
is nodig
Het strategische doel van het Deltaprogramma en de NAS is dat ‘Nederland in 2050 
klimaatbestendig en waterrobuust is ingericht’. Alleen voor het thema waterveiligheid 
(primaire waterkeringen en waterkerende kunstwerken) zijn op nationaal niveau concrete 
doelen (waterveiligheidsnormen) vastgesteld; deze waterveiligheidsnormen moeten 
uiterlijk in 2050 gerealiseerd zijn. 
De nadere uitwerking en uitvoering van het klimaatadaptatiebeleid ligt (met name wat 
betreft de NAS en het thema ruimtelijke adaptatie van het Deltaprogramma) vooral bij 
gemeenten, waterschappen, provincies, veiligheidsregio’s, bedrijven en particulieren. 
Over de voortgang van het Deltaprogramma wordt jaarlijks gerapporteerd; deze rapportage 
betreft vooral de output op nationaal niveau, waarbij wordt bekeken of alle samenwerkende 
partijen doen wat is afgesproken.
In de eerste zesjaarlijkse herijking van het Deltaprogramma (2021) is geconstateerd dat op 
twee punten doorontwikkeling van het Deltaprogramma gewenst is:
• versterking van de samenhang tussen de drie thema’s in het Deltaprogramma (water-
veiligheid, zoet water, ruimtelijke adaptatie) en intensivering van de verbindingen met 
andere (ruimtelijke) ontwikkelingen en transities, zoals de energieopgave en verduur-
zaming van de landbouw.
• verbetering van het zicht op de voortgang in het Deltaprogramma.
38 | Balans van de Leefomgeving 2023
