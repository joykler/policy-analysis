verschuiving in het beleid van een benadering gericht op het functioneren van het 
vervoerssysteem, naar het systematisch evalueren van beoogde woningbouwlocaties op 
de bereikbaarheid van voorzieningen en banen met verschillende vervoerswijzen en voor 
verschillende groepen mensen. Dergelijke analyses helpen om richting te geven aan het 
mobiliteitsbeleid en investeringen en aan het evalueren daarvan. Ze bieden ook een 
waardevolle basis voor het ruimtelijkeordeningsbeleid, waaronder beslissingen over 
locaties voor woningen, arbeidsplaatsen en voorzieningen. Dit reikt bovendien verder dan 
alleen het fysieke domein: zorg-, onderwijs- en detailhandelsbeleid hebben alle invloed op 
de bereikbaarheid die mensen ervaren. Welk (minimum)niveau voor de bereikbaarheid van 
voorzieningen en banen (bijvoorbeeld 30 of 45 minuten reistijd) ‘goed’ of ‘voldoende’ 
wordt geacht, is uiteindelijk een politieke keuze. Zoals het PBL naar aanleiding van eerder 
onderzoek reeds constateerde (zie Bastiaanssen & Breedijk 2022), ontbreekt een breed 
gedragen beeld van de gewenste of minimaal benodigde bereikbaarheid of mobiliteit. 
Dit bemoeilijkt een goede beleidsafweging.
Gezien de grote invloed van de ruimtelijke ordening op bereikbaarheid, is beleid gericht op 
nabijheid en functiemenging van nieuwe woningbouwlocaties, werkgelegenheid en 
voorzieningen essentieel om de bereikbaarheid te vergroten, juist ook voor groepen die van 
het openbaar vervoer of de fiets afhankelijk zijn. Omdat de potentie van stedelijke locaties 
anno 2023 beperkt wordt benut, zou de bereikbaarheid vooral kunnen verbeteren door 
woningbouw op meer stedelijke locaties en in de directe nabijheid van openbaarvervoer-
knooppunten (zie ook PBL 2014), zoals ook centraal staat in het huidige NOVEX-programma. 
Dit kan tegelijkertijd een belangrijke rol spelen in het met elkaar verbinden van het 
verstedelijkings- en mobiliteitsbeleid.
Stad en regio | 117
