specifieke productgroepen zoals meubels en textiel, en richtinggevende maatregelen.’ 
(IenW et al. 2023). Deze aanpak illustreert dat het kabinet de urgentie inziet van het meer 
circulair maken van de economie en sluit aan bij aanbevelingen uit de Integrale Circulaire 
Economie Rapportage 2023 (Hanemaaijer et al. 2023). Het NPCE bevat echter vooral veel 
voorstellen en verkenningen en nog weinig additioneel vastgesteld beleid (Hanemaaijer  
& Khisna 2023). Het NPCE is te typeren als een logische programmatische vervolgstap in het 
circulaire-economiebeleid, die de komende jaren verder dient te worden uitgewerkt in 
concrete en vastgestelde instrumenten en die om meer financiële middelen en een stevige 
verankering in de begrotingen vraagt.
Nationale grondstoffenstrategie
De nationale grondstoffenstrategie is gericht op de strategische autonomie van Nederland 
en het terugdringen van leveringsrisico’s van grondstoffen. Om dat te doen streeft Nederland 
in navolging van de Europese Unie naar vergroting van de eigen productie, het spreiden van 
de aanbodketen en het stimuleren van recycling. In de Nationale Grondstoffenstrategie 
heeft kabinet-Rutte IV daar verduurzaming van ketens, en kennisopbouw en monitoring 
aan toegevoegd (EZK 2022). 
De Europese Unie heeft momenteel geen mijnbouw- en raffinagecapaciteit voor zeldzame 
aardmetalen, en voor lithium en grafiet is de situatie met respectievelijk 1 en 2 procent van 
de vraag niet veel beter (Systemiq 2022). Onder andere door vergunningverlening en lokaal 
verzet duurt het openen van nieuwe mijnen al gauw 15 jaar. Het opzetten van raffinage-
capaciteit zal wellicht op de kortere termijn meer soelaas kunnen bieden. Circulaire 
strategieën kunnen op termijn de druk op de markt verlagen, maar de infrastructuur is nu 
nog niet voldoende ontwikkeld en geoptimaliseerd voor hoogwaardige recycling. 
Daarnaast zijn veel kritieke grondstoffen vastgelegd in goederen waar nog geen rendabele 
recyclingsmogelijkheden voor bestaan en is terugwinning vaak pas op langere termijn 
mogelijk door de lange levensduur van goederen. Omdat circulaire economie wordt gezien 
als een van de oplossingsrichtingen voor de grondstoffenstrategie en leveringsrisico’s in het 
algemeen, is het zaak meer vaart achter de circulaire transitie te zetten. Daarbij is het van 
groot belang producten anders te ontwerpen; zodat ze langer meegaan, gerepareerd 
kunnen worden, en hoogwaardig kunnen worden gerecycled.
3.3.1 Doelen en doelbereik
Nationale circulaire doelen vragen om concretisering en kwantificering
Het kabinet-Rutte IV formuleerde in het NPCE een samenhangend raamwerk en set van 
nationale doelen voor circulaire economie (IenW et al. 2023). Dit sluit in grote lijnen aan bij 
eerdere aanbevelingen van het PBL en de SER (Hanemaaijer et al. 2023; SER 2022). Het gaat 
om circulariteitsdoelen gericht op: 
• Vermindering van het grondstoffengebruik in de productie- en consumptieketen.
• Vervanging door secundaire grondstoffen en duurzaam geproduceerde biogrondstoffen.
• Levensduurverlenging door hergebruik, refurbishment en reparatie. 
• Hoogwaardige recycling van materialen tot op een gelijkwaardig niveau als het oorspronke-
lijke materiaal.
Circulaire economie  | 59
