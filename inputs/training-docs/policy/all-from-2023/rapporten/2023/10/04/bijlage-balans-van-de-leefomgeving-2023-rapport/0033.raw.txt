… maar ook de prikkel tot verduurzaming verlaagd
De genoemde steunmaatregelen voor huishoudens hebben alle een tijdelijk karakter, en 
bieden daardoor geen structurele oplossing. Aangezien de aardgasprijzen zoals gezegd in de 
komende jaren aanzienlijk hoger zullen blijven dan in 2020, zullen veel armere huishoudens 
weer te maken krijgen met energiearmoede zodra de regelingen stoppen. Een bijkomend 
nadeel van het beleid van lagere belastingen en btw op energie en het prijsplafond is dat het 
ten koste gaat van de prikkels tot verduurzaming bij huishoudens die geen betalingsproblemen 
hebben. De Nederlandsche Bank raamt dat het energieverbruik bij 50 tot 60 procent van de 
huishoudens volledig onder het prijsplafond valt (DNB 2023). Volgens het CPB (2022) is het 
effectiever en doelmatiger om gerichte maatregelen te nemen die leiden tot een structurele 
verhoging van het besteedbare inkomen van huishoudens met lage inkomens, zoals het 
verhogen van de bijstand en het wettelijk minimumloon. Dit soort maatregelen in het 
inkomensbeleid vergt volgens het CPB wel een afweging tussen inkomensverdeling, 
arbeidsmarktprikkels en overheidsfinanciën.
De overheid ondersteunt ook verduurzaming van woningen
Daarnaast kan ook verbetering van de energiekwaliteit van woningen waarin huishoudens 
met lagere inkomens wonen een manier zijn om energiearmoede structureel te verminderen. 
De overheid ondersteunt dit met verschillende instrumenten. Zo kunnen eigenaren-bewoners 
voor energiebesparende maatregelen via het Nationale Warmtefonds gunstige leningen 
afsluiten en vanuit de Investeringssubsidie Duurzame energie en Energiebesparing (ISDE) 
subsidie krijgen. Daarnaast is met woningbouwcorporaties afgesproken dat uiterlijk in 2028 
alle circa 250.000 E-, F- en G-labels uit de sector zijn verdwenen (CLO 0556), dat tot en met 
2030 450.000 woningen aardgasvrij worden gemaakt en 675.000 woningen worden geïsoleerd, 
en dat vanaf 2023 in woningen met label D of beter op vervangingsmomenten minimaal 
hybride warmtepompen worden geïnstalleerd. Tot slot mogen particuliere verhuurders 
vanaf 2030 geen woningen meer verhuren met een energielabel E, F, of G. Zij kunnen via de 
Subsidieregeling Verduurzaming en Onderhoud Huurwoningen (SVOH) subsidie aanvragen 
voor het verduurzamen van hun gereguleerde huurwoningen. Het Rijk onderkent dat 
ondanks informatiecampagnes niet alle eigenaren-bewoners op de hoogte zijn van de 
subsidie- en leenmogelijkheden of hun weg kunnen vinden in de geboden informatie. 
Om die reden past het Rijk mede in het kader van het Nationaal Isolatieprogramma een 
lokale aanpak toe waarmee mensen ondersteund en ontzorgd worden (BZK 2022). Het gaat 
daarbij onder andere om laagdrempelig energieadvies via het gemeentelijke energieloket, 
hulp bij het doe-het-zelven, collectieve inkoopacties en ‘totaalontzorging van A tot Z’ 
door marktpartijen.
2.2.4 Uitvoerbaar
Zoals gezegd zijn de doelen voor de uitgangspunten schoon, betrouwbaar en betaalbaar op 
de langere termijn het meest gebaat bij een structurele vermindering van de vraag naar 
energie en verduurzaming van de energievoorziening. De uitvoerbaarheid van die transitie 
dreigt echter in de komende jaren in toenemende mate belemmerd te worden door een 
aantal knelpunten. Het gaat daarbij onder andere om een beperkte capaciteit van de 
Klimaatverandering en energie |
