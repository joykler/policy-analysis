In de herkomstgebieden is het nodig om de productie van grondstoffen in evenwicht te 
brengen met de lokale draagkracht van bijvoorbeeld waterbeschikbaarheid, of de aanwezig-
heid van kwalitatief goede ecosystemen met een grote biodiversiteit. Om de mogelijke 
winst voor biodiversiteit door een afnemende vraag en landgebruik daadwerkelijk te 
verzilveren, is inzicht in de productieketens nodig zodat aanvullend beleid ontwikkeld kan 
worden, wat met name een uitdaging kan zijn als het om internationale aanvoerketens gaat.
Diverse nationale doelen voor afval worden zonder extra beleid niet gehaald 
Er zijn in Nederland acht nationale doelen die zijn gericht op de hoeveelheden en verwerking 
van afval. Het doel om het totale Nederlandse afvalaanbod onder de 61 megaton te houden 
in 2023 wordt naar verwachting gehaald; in 2020 was de hoeveelheid afgenomen naar 
59 megaton (RWS 2022 a en b). De andere zeven overkoepelende nationale afvaldoelen zijn 
of worden naar verwachting niet gehaald gelet op de huidige trends en het ingezette beleid. 
Zo is de hoeveelheid huishoudelijk restafval en het vergelijkbare afval van bedrijven en 
organisaties nog bijna het dubbele van de voor 2020 en 2022 als doel gestelde niveaus. 
Ook de in 2023 beoogde halvering van de hoeveelheid verbrand en gestort Nederlands afval 
is met een afname van 8 procent tussen 2012 en 2020 nog ver buiten bereik. Door het 
verbranden en storten van afval verlaten jaarlijks nog grote hoeveelheden grondstoffen het 
systeem. De overkoepelende nationale afvaldoelen hangen onderling sterk samen en 
vragen zowel inzet van de nationale overheid als gemeenten (Hanemaaijer et al. 2023).
Veel doelen voor specifieke afvalstromen en EU-doelen zijn wel gehaald 
Voor de recycling van bouw- en sloopafval, huishoudelijk afval en verschillende verpakkings-
materialen heeft Nederland de EU-doelen al vóór de verschillende gestelde deadlines 
gehaald of is goed op weg om deze te halen (Hanemaaijer et al. 2023).
Loslaten bestaande afvaldoelen is niet zonder risico’s
Het NPCE geeft aan dat bestaande doelen worden vervangen, waaronder de huidige 
afvaldoelen. Dit betreft onder andere het doel om de hoeveelheid restafval bij huishoudens 
aanzienlijk terug te brengen en de doelstelling om de hoeveelheid verbrand en gestort afval 
in 2023 te halveren. Gemeenten hebben inmiddels forse stappen gezet om de hoeveelheid 
restafval te beperken (IenW et al. 2022). Loslaten van dit doel voor restafval kan ertoe leiden 
dat de inspanningen op gemeentelijk niveau niet worden gehandhaafd. De doelstelling 
voor het halveren van de hoeveelheid verbrand en gestort Nederlands afval is in lijn met de 
circulaire gedachte om kringlopen te sluiten en grondstoffen te behouden in de economie. 
Vandaar dat in eerdere PBL-rapporten is aanbevolen om ook te sturen op het zoveel 
mogelijk voorkomen van de uitstroom van grondstoffen. (Kishna & Hanemaaijer 2019; 
Hanemaaijer et al. 2021). Dit vormt een ‘slot op de grondstoffendeur’ en vormt een logisch 
onderdeel van een set circulariteitsdoelen (Hanemaaijer & Kishna 2023).
Circulaire economie  | 61
