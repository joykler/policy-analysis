Op Europees, nationaal en provinciaal niveau moeten daarom keuzes over de aanpak van 
de opgaves worden gemaakt, waar het doelbereik van de natuur-, water- en klimaatdoelen 
van af zal hangen. Deels zijn deze keuzes al gemaakt, deels zijn ze nog in het proces van 
besluitvorming en is de invulling nog onzeker. Zeker is wel dat het halen van de doelen 
meer inspanning vraagt; er zijn ingrijpende maatregelen nodig. 
Voorgenomen en geagendeerd beleid 
De Europese Unie heeft – vanwege beperkt Europees doelbereik en de urgentie van de 
opgaven – de Europese Green Deal ontwikkeld als overkoepelende strategie om natuur-, 
water- en klimaatdoelen in samenhang te gaan realiseren. De deal omvat verschillende 
strategieën met voorstellen voor bijbehorende wetten en maatregelen, waaronder: Fit for 55 
en LULUCF voor klimaatbeleid; de Biodiversiteitsstrategie voor natuurbeleid, met daarbij 
een voorstel voor een Natuurherstelverordening, EU-Bossenstrategie en Bodemstrategie; 
de Farm to Fork-strategie voor landbouw- en voedselbeleid (voor duurzamere voedselproductie 
én -consumptie); en het actieplan ‘Naar een nul-vervuilings-ambitie voor lucht, water en 
bodem’ (EC 2021). Veel van deze voorstellen hebben het EU-wetgevingsproces nog niet 
geheel doorlopen.
Het Nederlandse kabinet-Rutte IV heeft boven op het bestaande beleid extra plannen 
gemaakt om de opgaven voor natuur, water en klimaat aan te pakken: 
• de Wet stikstofreductie en natuurverbetering (Wsn) en het bijbehorende Programma 
(PSN) met bron-, natuurherstel- en ruimtelijke maatregelen (LNV 2022a). Een doel is om 
het oppervlak aan stikstofgevoelige natuur in Natura 2000-gebieden dat onder de 
kritische depositiewaarden valt, te vergroten van 30 procent in 2022 tot 74 procent in 2035 
(LNV 2022). In het coalitieakkoord is genoemd om die 74 procent al in 2030 te halen in 
plaats van in 2035 (Rijksoverheid 2021). 
• een landelijke aanpak voor piekbelasters (bedrijven met een hoge stikstofbelasting op 
Natura 2000-gebieden) (LNV 2022c). 
• een integrale en gebiedsgerichte aanpak op provinciaal niveau in het Nationaal 
Programma Landelijk Gebied (NPLG) (LNV, IenW, BZK 2022) met een transitiefonds van 
ruim 24 miljard euro (LNV 2022d).
• beleid om richting 2040 een ‘reëel verdienvermogen’ voor boeren mogelijk te maken én 
een plan te maken voor de wijze waarop de landbouwsector ‘haar aandeel gaat leveren 
aan de grote opgaven van natuurherstel, water en klimaat’. Invulling was onder het 
kabinet-Rutte IV gepland voor eind september 2023 en zou dan deels gebaseerd zijn op 
‘bouwstenen’ uit de onderhandelingen over het concept-Landbouwakkoord 
(Landbouwakkoord 2023). 
4.4.2 Reflectie op het voorgenomen en geagendeerde beleid
In deze paragraaf reflecteren we op het recent vastgestelde, voorgestelde en geagendeerde 
beleid en maatregelen voor het landbouw- en voedselsysteem. Zijn ze voldoende om de 
natuur-, water- en klimaatdoelen dichterbij te brengen, en uit de ‘stikstofcrisis’ te komen? 
90 | Balans van de Leefomgeving 2023
