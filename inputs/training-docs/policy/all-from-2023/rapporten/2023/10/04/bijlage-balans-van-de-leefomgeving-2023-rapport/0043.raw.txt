landbouw, en daarmee gepaard gaande verdroging van omringende land- en natuurgebieden, 
kan worden beperkt via het vergroten van de waterefficiëntie van de bedrijfsvoering 
(bijvoorbeeld druppelirrigatie), andere gewaskeuzes, of meer water conserveren in en op 
het boerenland (bijvoorbeeld door het verondiepen van sloten, het aanbrengen van stuwen 
of regelbare drainage). Ook in gebieden waar de verzilting toeneemt en er beperkingen zijn 
in de aanvoer van zoet water, zijn dit maatregelen die de kwetsbaarheid van de landbouw 
voor periodes van droogte kunnen verkleinen (Deltares 2021).
Op termijn is een schaalsprong nodig om de effecten van klimaatverandering te beperken
Voor duurzame oplossingen zoals hiervoor genoemd zijn maatregelen op grote schaal 
nodig om beter om kunnen gaan met effecten van klimaatverandering zoals verdroging en 
verzilting. De vraag is alleen: hoe daar te komen? In het Deltaprogramma Zoetwater zijn 
maatregelen voor uitbreiding van de aanvoer- en buffercapaciteit onderzocht, met als 
conclusie dat de kosten hoger zijn dan de baten. De meest kansrijke maatregelen uit een 
aantal regio’s zijn doorgerekend. Hieruit blijkt dat slechts een beperkt deel van de landbouw- 
en natuuropgaven met deze maatregelen wordt opgelost (Mens et al. 2020).
Voor maatregelen op grotere schaal is in de verschillende gebiedsprocessen nog onvoldoende 
draagvlak gevonden. Een schaalsprong is mogelijk in combinatie met andere gebiedsopgaven, 
bijvoorbeeld zoals die zijn opgenomen in het Nationaal Programma Landelijk Gebied 
(NPLG), Het NPLG kent vier hoofdopgaven: natuur, stikstof, klimaat en waterkwantiteit en 
-kwaliteit. Het combineren van klimaatadaptatie met maatregelen ten behoeve van de 
NPLG-opgaven kan tot lagere kosten en meer acceptatie leiden.
Een schaalsprong moet daarnaast ondersteund worden door actief en adaptief grondwater-
beheer: een grondwaterbeheer dat enerzijds gebruikmaakt van de mogelijkheden voor 
structurele aanpassingen van het grond- en oppervlaktewatersysteem, en anderzijds van actief 
grondwaterbeheer zoals beregeningsverboden of maximering van onttrekkingsdebieten. 
Tot die tijd is het zaak de maatregelen voor de korte termijn zo te kiezen dat ze de in te 
zetten transities niet belemmeren (Deltares 2021).
Vaarbeperking van de scheepvaart in het rivierengebied door laag water
De scheepvaart heeft in toenemende mate te maken met vaarbeperkingen en vertragingen. 
De laagste afvoeren in de Rijn en Maas kunnen onder doorgaande klimaatverandering in 
2050 verder afnemen, met maximaal 20 procent en 45 procent voor de Rijn respectievelijk 
de Maas (Deltares 2021). 
In de stroomgebieden van de Rijn en Maas ondervindt de binnenvaart nu al bij lage 
rivierafvoeren hinder en schade van droge periodes. Het scheepvaartrisico (van 66 miljoen 
euro schade op jaarbasis) kan in droge scenario’s in 2050 verdubbelen. De maatregelen om 
de negatieve gevolgen te beperken, lopen uiteen van betere informatievoorziening voor 
schippers, via technische maatregelen om de vaargeul op diepte te houden, naar maatregelen 
bij de verladers, zoals aangepast voorraadbeheer en kleinere schepen met minder diepgang. 
De verwachting is dat geen enkele maatregel op zichzelf afdoende is (Deltares 2021).
Klimaatverandering en energie |
