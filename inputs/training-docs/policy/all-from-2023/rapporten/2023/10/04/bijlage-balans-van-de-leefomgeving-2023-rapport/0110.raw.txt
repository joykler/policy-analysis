Echter, bindende woon- en regiodeals geven alleen richting en gaan niet over de financiële 
haalbaarheid van specifieke projecten. Zo waren er in de eerste helft van 2023 financiële 
omstandigheden die de woningbouwopgave op korte termijn kunnen ondermijnen: een 
combinatie van stijgende rentestanden aan de vraagkant en hogere bouwkosten aan de 
aanbodzijde hebben geleid tot een scherpe daling in het aantal aangevraagde bouwvergun-
ningen (CBS 2023). Als er in de komende jaren daadwerkelijk substantieel minder woningen 
worden gebouwd dan de beoogde 100.000 woningen per jaar, dan zou daarna een nog 
grotere versnelling moeten plaatsvinden. Op de langere termijn lijkt dit gezien de structurele 
capaciteitsproblemen in de bouwsector evenwel weinig realistisch. Sinds de financiële crisis 
van 2008 tot 2013 zijn vakmensen in de bouwsector hoe dan ook al schaars en zijn deze 
bovendien voor de verduurzaming van de bestaande bebouwde omgeving ook nodig. 
Derhalve is het vasthouden aan de bestaande woningbouwplannen en het in stand houden 
van de bouwcapaciteit een belangrijke opgave voor de overheid (zie ook Groot 2023). 
Ook wat betreft binnenstedelijk of buitenstedelijk bouwen kunnen knelpunten ontstaan. 
Zo speelt bij binnenstedelijke nieuwbouw zowel de ambitie om steden te verdichten als te 
vergroenen. En naast de woningbouwopgave staat het stedelijk gebied voor grote opgaven 
op het terrein van klimaatadaptatie, het tegengaan van de achteruitgang van de biodiversiteit 
en het creëren van een gezonde en aantrekkelijke leefomgeving. Meer natuur in de stad kan 
bijdragen aan het klimaatbestendig maken van steden, het voorkomen van wateroverlast, 
het tegengaan van hittestress en aan het leefbaar houden van steden in het algemeen 
16
(Veerkamp et al. 2023; WUR 2022). Als vergroening en verdichting lastig te combineren zijn 
vanuit een stedenbouwkundig perspectief, of als op zijn minst die indruk bestaat, is juist 
een sterkere nadruk op buitenstedelijke woningbouwlocaties te verwachten.
Aan de andere kant is ook op buitenstedelijke locaties een opschaling van de woningbouw 
vanwege concurrerende ruimteclaims niet vanzelfsprekend. Zo heeft de stikstofproblematiek 
tot gevolg dat specifieke buitenstedelijke nieuwbouwlocaties ongeschikt zullen zijn voor 
woningnieuwbouw als de bouwactiviteit tot een te grote neerslag in Natura 2000-gebieden 
leidt. Daarnaast betekent het feit dat het water- en bodemsysteem sturend zijn geworden 
in de ruimtelijke ordening misschien niet per se dat er minder gebouwd kan worden op 
buitenstedelijke locaties, maar ingewikkeldere bouwtechnische maatregelen kunnen wel 
tot hogere bouwkosten leiden, wat de betaalbaarheid van nieuwbouwwoningen verder 
onder druk kan zetten (zie bijvoorbeeld Sweco 2023). Ten slotte zou ook de Europese No net 
land take-doelstelling – waarmee verstedelijking in 2050 niet meer ten koste mag gaan van 
landbouw- en natuurgronden – de mogelijkheden om buitenstedelijk te ontwikkelen 
kunnen beperken (Evers et al. 2023).
16 
 De Europese Commissie en de Rijksoverheid willen daarom dat er voldoende natuur in het stedelijk 
gebied komt. Met de Agenda Natuurinclusief focust het Rijk op een natuurinclusieve samenleving in 2050, 
waarbij de natuur wordt gezien als basis voor een gezonde, aantrekkelijke leefomgeving en een 
toekomstbestendige economie. Het effect van natuurinclusief werken moet zichtbaar worden via 
meetbare doelen, zoals een basiskwaliteit voor de natuur en de condities die nodig zijn voor behoud en 
herstel van algemene planten- en diersoorten,
110 | Balans van de Leefomgeving 2023
