agrifoodsector, en daarmee ook door hun Nederlandse leden. Ook EU-beleid met betrek-
king tot Sustainable Finance, waaronder de zogenoemde green taxonomy zou de sturing op 
klimaatdoelen in het voedselsysteem kunnen versterken en doelen sneller dichterbij 
brengen. Dat zou betekenen dat alle publieke en private investeringen van bijvoorbeeld 
banken, moeten worden afgestemd op de doelstellingen van de Green Deal, en klimaat- en 
biodiversiteitsbestendig moeten zijn. 
Dat tegelijkertijd moet worden ingezet op een verandering in het consumptiepatroon is 
niet alleen belangrijk om veranderingen in de landbouw mogelijk te maken, maar ook 
vanwege de omvang van de voetafdruk van de Nederlandse consumptie (PBL 2020c). Zo zal 
een toename van het oppervlak biologische landbouw kunnen leiden tot een grotere 
voetafdruk in het buitenland als het eetpatroon niet tegelijkertijd verschuift naar een meer 
plantaardig dieet (PBL 2019). Transitiebeleid sluit hiermee aan bij andere doelen, zoals de 
halvering van de voetafdruk en de transitieagenda Biomassa en voedsel (Van Oorschot et al. 
2021; Hanemaaijer et al. 2023). 
Transitiebeleid moet oog hebben voor de lange termijn 
Keuzes die nu logisch lijken om de doelen in 2030 te halen, zijn wellicht suboptimaal voor 
de doelen op de langere termijn (2050). De vraag is of bij de keuzes voor maatregelen 
voldoende rekening wordt gehouden met ontwikkelingen op de langere termijn waar het 
Nederlandse beleid een beperkte invloed op heeft (Landbouwakkoord 2023). Het gaat 
daarbij bijvoorbeeld om de effecten van klimaatverandering; door een toenemende kans op 
droogte in het groeiseizoen kan natuurherstel een steeds grotere opgave worden en kunnen 
verdelingsvraagstukken rond (grond)water prominenter op de agenda komen. Bij keuzes 
die nu worden gemaakt met betrekking tot grondwateronttrekkingen zouden die toekomstige 
ontwikkelingen al voldoende meegewogen moeten worden. Om desinvesteringen te 
voorkomen en robuuste afspraken te maken zou Nederland ook moeten voorsorteren 
gesorteerd op de Europese beleidsambities op de lange termijn voor natuur-, klimaat- en 
milieudoelen in het agrarische gebied, en oog hebben voor de verschuivingen in de vraag 
van consumenten en ketenpartijen naar voedsel, bijvoorbeeld die naar duurzamere en 
plantaardige producten (zie ook PBL 2023b, te verschijnen).
Natuur, landbouw en voedsel | 97
