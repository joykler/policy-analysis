is in 2022 gestegen met ongeveer 50 miljard kubieke meter, veel meer dan de 20 miljard 
kubieke meter die het agentschap voorrekende. Dit heeft inderdaad geleid tot zeer hoge 
energieprijzen die de betaalbaarheid onder druk hebben gezet. 
Ook op lange termijn kunnen echter vraagtekens worden gezet bij de investeringen die 
worden gedaan voor de lng-import. Als de gasvraag zich ontwikkelt volgens de zogenoemde 
netto-nul scenario’s van het IEA, het Europees netwerk van transmissiesysteembeheerders 
voor gas (ENTSO-G) en de Europese Commissie, dan heeft de Europese Unie al over een paar 
jaar een overcapaciteit voor zowel import als distributie van pijpleidinggas en lng. Met de 
geplande extra capaciteit kan dit ertoe leiden dat de Europese lng-terminals in 2030 voor 
slechts 36 procent van hun capaciteit worden benut (IEEFA 2022). De consequentie daarvan 
is dat deze investeringen al snel ‘gestrande activa’ (activa die niet rendabel geëxploiteerd 
kunnen worden) blijken te zijn (Anderson et al. 2022). McKinsey (2022) suggereert dan ook 
om vergunningseisen aan te scherpen voor dergelijke investeringen (McKinsey 2022). 
De nieuwe infrastructuur voor fossiele import in Europa past bovendien niet in de 
uitfaserings routes voor gas in de Europese Unie die consistent zijn met maximaal 1,5°C 
opwarming (IISD 2022). 
Op korte termijn draagt de import van lng niet bij aan een schone energievoorziening. 
Het leeuwendeel van die import bestaat uit vloeibaar gemaakt schaliegas uit de Verenigde 
Staten. Winning daarvan wordt mogelijk gemaakt door fracking, een techniek die in de 
meeste EU-landen verboden is vanwege de impact op het milieu. Bovendien is ook de 
klimaatimpact van het schaliegas uit de Verenigde Staten aanzienlijk. Volgens CE Delft en 
TNO (2022) zijn de methaanemissies van dit gas door winning, gasbehandeling en transport 
zelfs hoger dan die van Russisch gas.
Nieuwe balans tussen schoon, betaalbaar en betrouwbaar
In reactie op de crisis is de balans doorgeslagen naar betrouwbaarheid, met een negatief 
effect op ‘schoon’ en ‘betaalbaar’ op de korte en mogelijk ook de lange termijn. De energie-
crisis van de jaren zeventig en de reactie daarop hebben geleerd dat aanpassingen in zowel 
gedrag als investeringen nog tientallen jaren kunnen doorwerken. Er moet nu dus worden 
gezocht naar een structurele oplossing van de energiecrisis, met een goede balans tussen 
schoon, betaalbaar en betrouwbaar. Tegelijkertijd is de realiteit dat het aandeel hernieuwbare 
energie in het totale energieverbruik van Nederland in 2021 tussen de 12,0 en 13,4 procent lag 
(CBS 2022), dus Nederland blijft voorlopig grotendeels afhankelijk van fossiele energie. 
Het opbouwen van hernieuwbare energie en het afbouwtraject van fossiele brandstoffen 
zullen dus goed op elkaar moeten worden afgestemd. In plaats van gesloten kolen- of 
gascentrales te ontmantelen, kunnen deze bijvoorbeeld beschikbaar worden gehouden, 
zodat ze in de toekomst mogelijk met schone brandstof een deel van het back-upvermogen 
kunnen leveren dat nodig is voor een betrouwbare elektriciteitsvoorziening. Om vergelijk-
bare redenen adviseert de Gasunie (2023) om het Groningse gasveld voorlopig op de 
waakvlam te zetten in plaats van dit definitief te sluiten.
Klimaatverandering en energie | 31
