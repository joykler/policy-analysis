herbruikbaarheid en een minimumgehalte aan gerecycled materiaal. Nederland kan 
vooruitlopen op deze besluiten, met het oog op de nationale ambities, zoals het laagdrempelig 
beschikbaar maken van een overzicht van reparatiebedrijven consumentenelektronica in 
het Nationaal Reparateursregister (2023). Op die manier kunnen Nederlandse bedrijven een 
koploperspositie verwerven voor bijvoorbeeld hergebruik en reparatie, zoals dat eerder 
voor recycling succesvol is gebeurd.
Vaststellen van voorstellen voor verplichtend beleid uit het NPCE nodig voor circulaire ambities 
Het NPCE geeft een gestructureerd overzicht van veel voorstellen en verkenningen van 
instrumenten. Hierdoor blijven zowel ‘wortel’ als ‘stok’ helder in beeld. De voorgestelde 
verplichtende instrumenten in het NPCE kunnen een grote impact hebben, afhankelijk van 
de nadere invulling. Verplichtend beleid, zoals een fossiele grondstofheffing voor niet- 
energetisch gebruik en verplichte percentages recyclaat of duurzame biogrondstoffen, is 
nodig om het huidige systeem radicaal te veranderen, zodat bedrijven en burgers vanzelf-
sprekend kiezen voor circulaire producten en diensten. Het NPCE bevat echter geen 
uitgewerkte voorstellen en geen nieuw vastgesteld meer verplichtend beleid. 
In de totale set aan voorgestelde instrumenten in het NPCE zijn momenteel nog weinig 
instrumenten die prikkels of verplichtingen geven aan burgers en bedrijven die ervoor 
zullen zorgen dat circulaire businessmodellen – gebaseerd op leasen, delen en hergebruik 
– op grote schaal doorbreken. Hierbij kan bijvoorbeeld worden gedacht aan het veranderen 
van de manier waarop financiële risico’s worden ingeschat en het verruimen van btw-vrij-
stellingen op arbeidskosten bij reparatie (Remmerswaal et al. 2017; Hanemaaijer & 
Kishna 2023).
Overweeg een dynamische aanpak om innovatie te bevorderen 
Het is noodzakelijk om het sociaaleconomisch systeem in te gaan richten op basis van 
andere spelregels, zodat bedrijven en burgers automatisch gaan kiezen voor circulaire 
producten, zo staat in het NPCE. Een manier om dit te bereiken, is door bij de vormgeving 
en concrete uitwerking van instrumenten te werken met eisen die in de tijd strenger 
worden. Om hoogwaardige recycling, beter productontwerp en een langere levensduur te 
stimuleren kunnen dynamische eisen worden overwogen, bijvoorbeeld via een koplopers-
aanpak of via best beschikbare techniek. Dit kan bijvoorbeeld door milieuwinst die koplopers 
nu al kunnen realiseren over bijvoorbeeld 5 jaar verplicht te stellen voor de gehele sector. 
Vervolgens kunnen de eisen periodiek worden aangescherpt op basis van nieuwe inzichten 
over wat mogelijk is en tegen welke kosten. Op die manier wordt stapsgewijs voortgang 
geboekt. Het principe van deze zogenoemde dynamische eisen kan mogelijk ook verder 
worden toegepast in bestaand beleid, zoals UPV en circulair inkopen. Zo kan permanente 
innovatie en milieuwinst worden bevorderd. In het verleden is deze aanpak onder andere 
succesvol toegepast bij het reduceren van NO -emissies bij auto's en het stellen van 
x
energie-eisen aan elektrische apparaten. 
66 | Balans van de Leefomgeving 2023
