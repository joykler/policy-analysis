Integrale gebiedsgerichte aanpak biedt in potentie perspectief voor natuur, water en klimaat
Een integrale gebiedsspecifieke aanpak zoals in het NPLG wordt voorgesteld, lijkt een goede 
strategie om de opgaven in samenhang aan te pakken, te weten die voor stikstofreductie, 
natuurherstel, verbetering van de waterkwaliteit, reductie van de uitstoot van broeikas-
gassen, en vergroten van de koolstofopslag (PBL 2021a). In het NPLG gaat het immers om 
gebiedsgerichte maatregelen die bijdragen aan het halen van meerdere leefomgevings-
doelen in regio’s waar interventies naar verwachting het meeste effect hebben. Het gaat om 
maatregelen zoals innovatiesubsidies, verplaatsings- en beëindigingsmaatregelen, 
en investeringen in natuurherstel en agrarisch natuurbeheer. Indien, zoals beoogd in het 
NPLG, bij de gebiedsgerichte aanpak wordt uitgegaan van het principe dat ‘bodem en 
water sturend’ zijn, zouden ook de klimaatadaptatieopgaven kunnen worden aangepakt 
(zie hoofdstuk 2), zoals de bodemdaling in het veenweidegebied (PBL 2020a).
Combinatie van stikstofreductie- en natuurherstelmaatregelen noodzakelijk als uitweg uit 
stikstofcrisis 
Met de Wsn en de aanpak piekbelasters zet de overheid in op een snelle afname van de 
stikstofdepositie, mede omdat die afname een randvoorwaarde is voor het herstel van 
stikstofgevoelige natuur, het legaliseren van de PAS-melders en voor vergunningverlening 
van activiteiten die stikstof uitstoten.
Reductie van de stikstofdepositie is belangrijk voor natuurherstel, maar stikstofdepositie is 
meestal niet de enige oorzaak van de achteruitgang van de natuurkwaliteit in natuurgebieden 
(zie 4.2.1). Voor natuurherstel is een aanpak van stikdepositieverlaging nodig in combinatie 
met vaak grootschalige systeemgerichte herstelmaatregelen die ook gericht zijn op bijvoorbeeld 
verbetering van de waterkwaliteit (zoals beoogd in het NPLG), verlaging van het gewas-
beschermingsmiddelengebruik en herstel van natuurlijke processen (zie paragraaf 4.2.1).
Daarnaast is er een risico dat een stikstofaanpak die is gericht op de landelijke doelen voor 
stikstofreductie (zoals Wsn), ontkoppeld raakt van de aanpak van natuurherstelmaatregelen 
en daardoor weinig effectief wordt voor plekken waar natuur achteruitgaat en herstel 
urgent is. Een aanvulling op het NPLG met een aanpak van nationale prioritering waar 
stikstofreductie- en natuurherstelmaatregelen het beste kunnen worden gecombineerd, 
biedt de beste kansen voor succesvol natuurherstel, en daarmee voor het oplossen van het 
juridische probleem.
De Europese Commissie zet met Europese Biodiversiteitsstrategie breed in op ecosysteemherstel 
Nu het Nederlandse beleid met NPLG breder kijkt dan alleen stikstof, sluit het ook beter aan 
bij de Europese aanpak die in het kader van de Europese Biodiversiteitstrategie is voorgesteld. 
De Europese Commissie zet daarin breed in op ecosysteemherstel en heeft daarvoor 
juridisch bindende doelstellingen voorgesteld in een Europese natuurherstelverordening 
(EC 2022b). De lidstaten namen op 20 juni 2023 in de Milieuraad een afgezwakte versie van 
deze verordening aan (met onder andere een inspanningsverplichting in plaats van een 
resultaatverplichting). Op 12 juli is de verordening met wijzigingen aangenomen in het 
Europese Parlement. In 2030 zouden in 20 procent van de ecosystemen herstelmaatregelen 
Natuur, landbouw en voedsel | 91
