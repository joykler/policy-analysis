moeten plaatsvinden, en uiterlijk in 2050 moeten lidstaten ervoor zorgen dat in alle 
ecosystemen en gebieden die moeten worden hersteld, doeltreffende en gebiedsgebonden 
herstelmaatregelen worden getroffen (Europees Parlement 2023). De mate waarin de 
natuurherstelverordening zal doorwerken is echter nog onzeker. Het Europese Parlement 
start later in 2023 de onderhandelingen hierover met de Raad (lidstaten).
Combinatie van verschillende transitiepaden nodig voor verduurzaming landbouw 
Het was de ambitie van het kabinet-Rutte IV om met landbouwpartijen, ketenpartners en 
landschapsorganisaties een akkoord te sluiten en afspraken te maken om richting 2040 een 
‘reëel verdienvermogen’ voor boeren mogelijk te maken én afspraken te maken over de 
wijze waarop de landbouwsector ‘haar aandeel gaat leveren aan de grote opgaven van 
natuurherstel, water en klimaat’ (LNV 2022e; Landbouwakkoord 2023). Op 21 juni 2023 
werden de onderhandelende partijen het niet eens over het concept-Landbouwakkoord en 
gingen ze uit elkaar. 
Hoewel er geen akkoord is gesloten, schetst de tekst van het concept-Landbouwakkoord 
(Landbouwakkoord 2023) wel een beeld over enkele denkrichtingen en transitiepaden 
richting 2040. In zijn reflectie op het concept-Landbouwakkoord schrijft het PBL dat alle in 
het concept-Landbouwakkoord genoemde transitiepaden essentieel zijn voor het kunnen 
halen van de doelen (PBL 2023a). De drie beschreven paden zijn: (door)ontwikkeling en 
toepassing van technologie (zoals stalsystemen), en extensivering (zoals biologische 
landbouw of agrarisch natuurbeheer) en vermindering van de veestapel (via opkoop en 
afroming van dierrechten). Een kleinere veestapel zal nodig zijn om de stikstof- en 
klimaatdoelen te halen, ruimte te bieden aan blijvende veehouders en om de kosten 
voor mestafzet te drukken. Daarnaast is de ambitie van de overheid om met ketenpartijen 
afspraken te maken over een duurzaamheidsstandaard met structurele betalingen aan 
boeren een belangrijke aanvulling op deze aanpak. Door het stranden van het Landbouw-
akkoord en door de val van het kabinet is het de vraag of en in welke mate de verschillende 
transitiepaden zullen worden uitgewerkt in beleid en maatregelen. Het is ook onzeker hoe 
het tijdspad eruit gaat zien.
Met alleen technische maatregelen zijn de doelen niet haalbaar; risico op suboptimale resultaten en 
desinvesteringen
Hoewel inzet op technologische oplossingen een belangrijk onderdeel kan zijn van het 
totale pakket van maatregelen zijn er wel vraagtekens bij te plaatsen. In theorie heeft 
technologie een grotere kostenefficiëntie per eenheid van reductie van emissie, maar de 
vraag is of deze even snel (sommige zijn nog in ontwikkeling) en even veel effect heeft als 
opkoop of extensivering. Ook zijn er zorgen over de handhaafbaarheid van technische 
maatregelen (zoals bemestingsvrije zones en gebruik van chemische middelen in veevoer 
en meststoffen). 
92 | Balans van de Leefomgeving 2023
