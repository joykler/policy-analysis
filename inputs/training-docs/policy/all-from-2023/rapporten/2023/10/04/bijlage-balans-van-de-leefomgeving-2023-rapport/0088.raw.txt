productverkoop, zorg en duurzame energieopwekking, is tussen 2010 en 2020 gestegen van 
21 procent naar 43 procent. Verbrede en biologische bedrijven komen naar verhouding 
meer voor rondom stikstofgevoelige Natura 2000-gebieden (Sanders et al., te verschijnen in 
2023). Bovendien zijn het naar verhouding vooral de kleinere, extensievere en vooral 
overige graasdierbedrijven die rondom stikstofgevoelige Natura 2000-gebieden liggen. 
Voor deze bedrijven is het in vergelijking met reguliere bedrijven naar verwachting minder 
moeilijk om verdergaande natuurmaatregelen te nemen. 
4.3.2 Ontwikkelingen in voedselbeleid
Verduurzaming van het voedselsysteem vordert langzaam 
Een duurzamere landbouw in Nederland is alleen haalbaar als ook voedselconsumptie 
duurzamer wordt. Om hun voedselconsumptie te verduurzamen kunnen consumenten 
kiezen voor duurzamer geproduceerde producten, een meer plantaardig eetpatroon en 
minder verspilling van voedsel.
In Nederland zijn consumenten in de loop der tijd vaker voor duurzamer geproduceerde 
producten gaan kiezen. Het marktaandeel van ‘voedsel met keurmerk’ is toegenomen van 
3 procent in 2009 naar 19 procent in 2021. En in de periode 2015-2019 zijn de bestedingen 
aan biologische producten in Nederland jaarlijks met 5 tot 8 procent gestegen. Na een korte 
terugval in de coronajaren zijn de bestedingen in 2021 weer met 2 procent gestegen. 
Ten opzichte van de totale bestedingen aan voedsel is het biologische aandeel al een aantal 
jaren stabiel op ongeveer 3 procent (CLO 0597). 
Het gezamenlijke doel van LNV en VWS is een 50/50-verhouding van dierlijke/plantaardige 
eiwitten in de consumptie in 2030 (LNV 2022b). Uit de voedselconsumptiepeiling van het 
RIVM blijkt dat Nederlanders tussen 2019 en 2021 meer plantaardige en minder dierlijke 
producten hebben geconsumeerd (RIVM 2023) dan in voorgaande peilingen. Deze verhouding 
dierlijk/plantaardig is verschoven van 62/38 in 2007-2010 naar 57/43 in 2019-2021 (CLO 0598).
Hoewel de totale vleesconsumptie in Nederland lang hetzelfde bleef, laat ook deze in recente 
jaren een geringe afname zien. In 2020 en 2021 was de vleesconsumptie per persoon 
ongeveer anderhalve kilo lager dan gemiddeld in de pre-coronajaren 2005-2019. Het totale 
verbruik van vlees en vleeswaren (op basis van karkasgewicht) per hoofd van de bevolking in 
Nederland komt voor 2021 uit op 76,1 kilo (Dagevos et al. 2022). In Duitsland, de belangrijkste 
exportbestemming van in Nederland geproduceerd vlees en zuivel, nam de vleesconsumptie 
in diezelfde periode veel meer af per hoofd van de bevolking dan in Nederland, maar in 
Duitsland is de vleesconsumptie per hoofd nog steeds hoger is (83,8 kilo) dan in Nederland 
(Statistisches Bundesamt et al. 2022). Een groot deel van de consumenten van Nederlandse 
landbouwproducten bevindt zich overigens in het buitenland; ongeveer driekwart van het 
in Nederland geproduceerde voedsel wordt geëxporteerd, voornamelijk naar landen 
binnen Europa. 
88 | Balans van de Leefomgeving 2023
