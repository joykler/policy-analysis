vanuit deze locaties beperkt. Dat volgt gedeeltelijk uit het nog ontbreken van infrastructuur 
en openbaar vervoer, maar ook uit de grotere afstanden tot belangrijke werkgelegenheids- 
en voorzieningenlocaties. Woningbouw in stedelijke centra en in de directe nabijheid van 
openbaarvervoerknooppunten, zoals voorgesteld in de NOVEX-woningbouw locaties, 
kan de bereikbaarheid per fiets en openbaar vervoer juist verbeteren en tegelijkertijd de 
autoafhankelijkheid beperken. De Vinex-periode en recentere nieuwbouw laten zien dat 
de praktijk echter weerbarstig is, en dat een goede samenhang tussen verstedelijkings- en 
mobiliteitsbeleid aanhoudend aandacht behoeft.
5.1 Maatschappelijke ontwikkelingen en ruimtevraag
Vraag naar ruimte en woningen neemt nog steeds toe
In de afgelopen decennia zijn de bevolking en het aantal huishoudens in Nederland fors 
gegroeid. Zo nam de bevolking in de periode van 2010 tot en met 2022 met ruim 1 miljoen 
mensen toe, en het aantal huishoudens met ruim 650.000. De grootste aanjager van deze 
groei is de internationale migratie, vooral de structurele toename van het aantal EU-migranten 
uit Centraal- en Oost-Europese landen. Meer incidenteel is de bevolking ook in omvang 
toegenomen door asielmigratie uit vooral Syrië en meest recent door de vluchtelingen-
stroom uit de Oekraïne (CBS 2022).
Ruimtelijk slaat de bevolkingsgroei vooral neer in de grootstedelijke regio’s: met name de 
vier grote steden Amsterdam, Rotterdam, Utrecht en Den Haag en hun omliggende 
gemeenten zijn in de afgelopen tien jaar sterk gegroeid (PBL & CBS 2021). Maar in de 
afgelopen jaren zijn er ook hogere groeicijfers buiten de grote steden zichtbaar (figuur 5.2). 
Dit wordt voornamelijk veroorzaakt door werkgelegenheidsgroei in de agro-industriële 
landbouw en distributiecentra, waardoor meer arbeidsmigranten uit Centraal- en Oost-
Europese landen naar Nederland zijn gekomen, die vervolgens verspreid zijn geraakt over 
het hele land (Van der Star et al. 2021). Een direct gevolg hiervan is dat het aantal krimp-
gemeenten in de periode 2015-2020 is afgenomen en de vraag naar woonruimte niet meer 
uitsluitend in de grote steden is toegenomen.
Roep om nationale regie
Veel lokale en regionale overheden proberen aan de woningvraag tegemoet te komen door 
verdichting en transformatie binnen het bestaande stedelijk gebied. Vanwege concurrerende 
ruimteclaims voor andere stedelijke functies – zoals werkgelegenheid, detailhandel en 
voorzieningen –, maar ook vanwege de benodigde ruimte voor stedelijk groen en waterberging, 
is dit niet altijd mogelijk. Buitenstedelijke woningbouwlocaties worden vaak gezien als 
potentiële locatie om een deel van het woningtekort op te lossen, maar dit leidt onvermijde-
lijk tot concurrerende ruimteclaims voor bijvoorbeeld het bodem- en watersysteem of 
landbouw en natuur. Daarnaast vergt buitenstedelijk bouwen investeringen in de benodigde 
infrastructuur en voorzieningen, en heeft dit gevolgen voor de mobiliteitsgroei, zeker als 
hierdoor de afstanden tussen woonlocaties, voorzieningen en werkgelegenheid toenemen. 
De demografische ontwikkeling en de gerelateerde behoefte aan ruimte en woningen zijn 
Stad en regio | 101
