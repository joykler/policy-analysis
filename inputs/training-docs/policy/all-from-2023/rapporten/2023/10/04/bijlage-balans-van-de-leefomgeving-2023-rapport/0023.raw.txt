1 Inleiding
Hoe is het gesteld met de leefomgeving in Nederland? Om de twee jaar geeft het PBL 
antwoord op die vraag in de Balans van de Leefomgeving; we laten zien wat de staat is van 
milieu, natuur en ruimte. Daarnaast is de Balans een evaluatie van het leefomgevingsbeleid; 
welk effect hebben de maatregelen gehad en in hoeverre wordt de leefomgevingskwaliteit 
die parlement en regering zich ten doel hebben gesteld, tijdig bereikt?
We maken de balans op aan de hand van verscheidene PBL-studies van de afgelopen jaren, 
zoals de Klimaat­ en Energieverkenning (KEV) en de Integrale Circulaire Economie Rapportage (ICER). 
Voor veel feiten en cijfers putten we uit het Compendium voor de Leefomgeving (www.clo.nl); 
op deze website is de stand van de leefomgeving door iedereen te raadplegen, met 
uiteenlopende informatie over bijvoorbeeld de toe- of afname van vogels in het agrarische 
gebied; de aanwezigheid van verontreinigende stoffen in het water; de mate waarin 
arbeidsplaatsen bereikbaar zijn met openbaar vervoer; en de hoeveelheid afval die 
huishoudens produceren.
De thema’s die in deze Balans aan bod komen zijn Klimaatverandering en energie; 
Circulaire economie; Natuur, landbouw en voedsel; en Stad en regio. Voor deze thema’s 
hebben we de beleidsontwikkelingen tot 1 juli 2023 meegenomen. We bespreken de 
thema’s in vier opzichzelfstaande hoofdstukken, maar beschouwen ze ook in samenhang. 
Ontwikkelingen bij het ene thema beïnvloeden immers de andere thema's en vice versa. 
Daarnaast hebben ze alle een groot of minder groot ruimtebeslag, waardoor ze soms 
concurreren om de beschikbare ruimte. Bij de leefomgeving gaat het daarom niet alleen om 
de kwaliteit van de fysieke ruimte, maar ook om de kwaliteit van de ruimtelijke samenhang. 
Daarmee heeft het begrip ‘balans’ niet alleen een evaluatieve betekenis, in de zin van ‘de 
balans opmaken’ van het beleid. Het verwijst ook naar het vinden van het juiste evenwicht 
tussen de verschillende functies die om ruimte vragen, en bovenal: het evenwicht tussen 
het benutten van de leefomgeving ten dienste van maatschappelijke behoeften én het 
beschermen van die leefomgeving tegen de negatieve gevolgen daarvan.
Het beschermen van de leefomgeving blijkt nog onvoldoende te lukken. Bij alle vier de 
thema’s die in deze Balans centraal staan, constateren we een stagnatie in het verbeteren 
van de leefomgevingskwaliteit. Het is een grote uitdaging om de nationale en internationale 
doelen tijdig te realiseren. Het waarmaken van deze ambities zal niet alleen vragen om 
scherpere keuzes en steviger maatregelen, maar ook om meer samenhang in de aanpak van 
de vraagstukken. Dat beleid heeft de meeste kans van slagen als er voldoende oog is voor 
een rechtvaardige verdeling van lusten en lasten en met een betrokken samenleving.
Inleiding |
