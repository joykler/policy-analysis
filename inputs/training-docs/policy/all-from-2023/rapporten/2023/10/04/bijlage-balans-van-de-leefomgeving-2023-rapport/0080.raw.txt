droge zomers. Deze leiden tot een lager neerslagoverschot waardoor concentraties 
indampen. Verder vergroten droge zomers het stikstofoverschot omdat er door een 
lagere gewasopbrengst minder stikstof wordt afgevoerd, terwijl er meer stikstof vrijkomt 
door mineralisatie. 
Momenteel is het zevende actieprogramma voor de Nitraatrichtlijn (2022-2025) in uitvoering. 
De belangrijkste nieuwe maatregel die nitraatuitspoeling moet tegengaan, is de verplichting 
om rustgewassen en nagewassen te telen op zand- en lössgronden. Deze maatregel 
vermindert de nitraatuitspoeling, maar dit is naar verwachting onvoldoende voor het 
behalen van de grond- en oppervlaktewaterkwaliteitsdoelen van de Nitraatrichtlijn en KRW. 
Welke mate van overschrijding van het nitraatdoel de Nitraatrichtlijn toelaat en welke mate 
van middeling in tijd en ruimte wordt geaccepteerd door de Europese Commissie is niet 
duidelijk vastgelegd. Wel was de combinatie van (regionaal) hoge en stijgende nitraat-
concentraties in Duitsland in 2017 voor de Commissie aanleiding om Duitsland in gebreke 
te stellen voor uitvoering van de Nitraatrichtlijn (Dahm 2023).
Gevolgen afschaffing van derogatie voor doelbereik KRW onzeker
Vanaf 2006 maakt Nederland gebruik van derogatie binnen de implementatie van de 
Nitraatrichtlijn: dit betreft de uitzondering om meer dan 170 kg stikstof per hectare uit dierlijke mest te 
mogen toedienen. Echter, op 30 september 2022 heeft de Europese Commissie besloten om 
deze derogatieregeling in te trekken per 1 januari 2026 (Uitvoeringsbesluit (EU) 2022/2069). 
Aanleiding hiervoor is dat de oppervlaktewaterkwaliteit onvoldoende verbetert en dat er 
geen zicht is op het overal en op tijd halen van de KRW-doelstellingen. Het besluit behelst 
de afbouw van de derogatie in het zuidelijk en centraal zand- en lössgebied in 2023, en in de 
rest van Nederland een stapsgewijze afbouw van de derogatie tot 2026. Daarbovenop stelt 
de Europese Commissie dat de totale stikstofbemesting met 20 procent moet afnemen in 
(nog deels aan te wijzen) nutriënt-verontreinigde gebieden, en dat er langs waterlopen 
verplicht bufferzones moeten worden aangelegd of vrijgehouden. Met deze maatregelen 
kunnen het nitraatdoel voor grondwater en de nutriëntdoelen voor oppervlaktewater 
dichterbij komen. 
De gevolgen van het EU-besluit tot afschaffing van de derogatie zijn echter nog onzeker. 
De afbouw van de uitzonderingsregel heeft in eerste instantie vooral gevolgen voor de 
melkveehouderij. Deze moet meer mest afvoeren en/of verwerken, wat leidt tot hogere 
mestafzetkosten en meer aanbod van mest op de mestmarkt en concurrentie met varkens-
mest. Om kosten te besparen zouden melkveehouders ervoor kunnen kiezen om de 
mestproductie te verlagen door minder vee te houden of door meer voer van eigen land te 
halen door gras te vervangen door snijmaïs. Een lagere melkveebezetting op het bestaande 
graslandareaal zal stikstofverliezen, nitraatvervuiling en broeikasgasuitstoot aanzienlijk 
reduceren, waardoor waterkwaliteit- en klimaatmitigatiedoelen dichterbij komen. 
Een grootschalige omzetting van grasland naar snijmaïs, ter verhoging van de ruwvoer-
zelfvoorziening in de melkveehouderij, is echter ongunstig voor nitraatuitspoeling en 
koolstofvastlegging, en kan een toename betekenen van gewasbeschermingsmiddelen 
in oppervlaktewater.
80 | Balans van de Leefomgeving 2023
