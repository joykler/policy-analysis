Voor de effecten van een circulaire economie was het kabinet-Rutte IV voornemens in 2023 
te onderzoeken welke kwantitatieve doelen ambitieus en realistisch zijn voor het tegengaan 
van klimaatverandering, een schoner milieu en het herstel van biodiversiteit (IenW et al. 
2023). Daarnaast geldt een kwalitatief doel voor het ‘streven naar voldoende leveringszekerheid’, 
wat nader zal worden uitgewerkt in het kader van de nationale grondstoffenstrategie. 
In het NPCE staat voor 2050 de ambitie om het grondstoffengebruik voor de Nederlandse 
productie en consumptie terug te brengen zodat de milieueffecten van passen binnen de 
planetaire grenzen en de ‘veilige operationele ruimte’ voor Nederland. Hiermee is de 
ambitie voor 2050 concreter ingevuld, maar dit vraagt nog steeds om een uitwerking van 
de veilige operationele ruimte voor Nederland. Ook de overige doelen zijn vooral nog 
kwalitatief; voor een deel van deze doelen is wel een meer concrete kwantitatieve uit-
werking aangekondigd. 
Zolang de doelen kwalitatief blijven, gaat er weinig veranderkracht van uit. Ingrijpende 
veranderingen vragen op korte termijn om het formuleren van ambitieuze en haalbare 
kwantitatieve doelen voor 2030. Doelen die een tussenstap zijn op weg naar de doelen van 
2050 (Hanemaaijer et al. 2023). Het kabinet was van plan om de doelen in 2023 nader uit te 
werken; in dat geval kunnen de doelen voor 2030 in 2024 worden vastgesteld. Door de val 
van het kabinet is onzeker wat er gaat gebeuren. Bovendien is er een risico dat er bij het 
formuleren van de doelen voor 2030 vooral wordt uitgegaan van de haalbaarheid, wat ten 
koste gaat van het ambitieniveau en niet zorgt voor de benodigde veranderdruk op de 
lange termijn.
Halvering Nederlands grondstoffengebruik in 2030 wordt met huidige trends niet bereikt
Het kabinet-Rutte IV had de ambitie om het primaire abiotische grondstoffengebruik in 
2030 te halveren ten opzichte van 2016 – een tussendoel op weg naar een volledig circulaire 
economie in 2050. Met de huidige trends en het huidige ingezette beleid wordt die 
halvering niet bereikt (Hanemaaijer et al. 2023; IenW 2023). Bovendien staat Nederland 
voor een aantal opgaven, zoals de energietransitie en het bouwen van 900.000 woningen, 
waar nog een aanzienlijke vraag naar grondstoffen uit voort zal komen. Het NPCE meldt 
verder dat het raamwerk van nationale doelen en de nadere uitwerking hiervan uiteindelijk 
bestaande nationale doelen zoals dit halveringsdoel zullen vervangen.
Sturing op biodiversiteitimpact vraagt om aandacht voor productgroepen en herkomstgebieden 
Om op grondstoffengebruik te sturen is het zaak om specifieke productgroepen waar 
Nederland een belangrijke afnemer van is, zoals eiwitproducten, energiedragers of textiel, 
onder de loep te nemen. Door naar dit soort productgroepen te kijken is het mogelijk om 
meer gericht te sturen op milieueffecten over de gehele levensduur en de gehele productie-
keten, en om verschuivingen in grondstoffen en herkomstgebieden mee te wegen. 
Zo komen ook de lokale omstandigheden bij de winning of productie van de primaire 
grondstoffen in de (buitenlandse) herkomstgebieden in beeld, wat zeker bij biodiversiteit 
een belangrijk aspect is. Het kan namelijk zijn dat productielocaties veranderen en 
handelsstromen verschuiven naar andere afnemers, het zogenoemde waterbedeffect. 
60 | Balans van de Leefomgeving 2023
