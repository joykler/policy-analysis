5 Stad en regio
5.0 In het kort
• De druk op de (stedelijke) ruimte in Nederland neemt toe door concurrerende ruimte-
claims voor onder andere wonen, werken, voorzieningen en infrastructuur. Daarnaast 
vergen de opgaven in het kader van de energietransitie, klimaatadaptatie en circulaire 
economie de nodige ruimte. Een verdere uitbreiding van het grondgebruik voor 
stedelijke functies op buitenstedelijke locaties kan extra ruimte bieden, maar dit is geen 
vast gegeven. Buitenstedelijke ontwikkeling heeft ook consequenties voor de aldaar 
beschikbare ruimte voor andere functies zoals natuur en landbouw, heeft impact op het 
water- en bodemsysteem, vergt meer infrastructuur en voorzieningen, en heeft gevolgen 
voor de mobiliteitsgroei en bereikbaarheid. Binnenstedelijke ontwikkeling concurreert 
ook om ruimte met andere functies, zoals stedelijk groen of parkeren, maar er kan vaker 
gebruik worden gemaakt van bestaande voorzieningen en infrastructuur, met als 
resultaat meer bereikbaarheid met minder mobiliteit. Met het combineren van functies, 
bijvoorbeeld wonen, groen en waterberging, kan het ruimtegebruik ook efficiënter 
worden. De toenemende druk op de ruimte vraagt om regie van de overheid op het 
gewenste type verstedelijking en de locatiekeuzes, maar ook om een verandering in de 
bestuurspraktijk om meervoudig ruimtegebruik mogelijk te maken en te stimuleren.
• Een van de grote ruimteclaims komt voort uit het grote tekort aan woningen. Om het 
steeds verder oplopende woningtekort terug te dringen, beoogde het kabinet-Rutte IV 
om tot 2030 ongeveer 900.000 nieuwe woningen te bouwen. De daartoe gewenste 
versnelling van de woningbouw raakt echter uit zicht. Dit komt deels door een verslechte-
ring van het investeringsklimaat in de bouwsector, maar ook door concurrerende 
ruimteclaims – zoals voor groen in de stad of energieopwekking aan de stadsranden – 
waardoor potentiële nieuwbouwlocaties schaarser worden. Ruimtelijk gezien moet een 
groot deel van de woningbouw terechtkomen in grootschalige woningbouwlocaties die 
in het kader van het programma Nationale Omgevingsvisie Extra (NOVEX) zijn benoemd. 
Het gaat hierbij voornamelijk om binnenstedelijke verdichtingslocaties, die maximaal 
gebruik moeten maken van bestaande infrastructuur en voorzieningen. Daarnaast moet 
grootschalige nieuwbouw plaatsvinden op nieuwe uitlegwijken aan de stadsranden. 
Bij de planning van deze wijken is het van belang oog te hebben voor mogelijke sociaal- 
ruimtelijke uitsorteringsprocessen in de stadsregio’s, de samenhang van de woonfunctie 
met werkgelegenheid en mobiliteit, en ruimteclaims vanuit aanpalende beleidsdomeinen. 
Deze integrale blik op de beoogde bijdrage van nieuwbouwlocaties aan de ontwikkeling  
van de stadsregio op de lange termijn moet ook voorop blijven staan als de druk om snel 
veel te bouwen groot wordt, en meer beslag wordt gelegd op ogenschijnlijk eenvoudig te 
ontwikkelen buitenstedelijke locaties.
Stad en regio | 99
