Balans van de 
Leefomgeving 2023
Toekomstbestendig kiezen, rechtvaardig verdelen
Het leefomgevingsbeleid staat op een keerpunt. Mede door een gebrek aan voortgang zijn leefomgevings­
vraagstukken meer dan ooit actuele politieke vraagstukken. Het PBL maakt in dit rapport de balans op van 
het leefomgevingsbeleid, zowel per thema als over de breedte. Op verschillende vlakken loopt het probleem­
oplossend vermogen van de overheid tegen zijn grenzen. Om verdere voortgang te boeken ontkomt Nederland 
er niet aan om toekomstbestendige en veelal fundamentele keuzes te maken – die zullen ingrijpen in het 
dagelijkse leven van de Nederlander. Daarbij is een samenhangende, heldere en breed gedragen visie die de 
ingrijpende keuzes onderbouwt van belang. Een goede visie geeft niet alleen een beeld van de toekomst, maar 
geeft ook aan hoe daar te komen. Hoe ziet een duurzaam Nederland in 2050 er uit? Welke stappen moeten er 
worden gezet om de visie te realiseren en welke keuzes vraagt dat onderweg? En welke verdeling van de lusten 
en lasten hebben beleid en politiek hierbij voor ogen? Een perspectief op rechtvaardigheid is dus ook in het 
leefomgevingsbeleid onontbeerlijk.
Leefomgevingsvraagstukken zijn meer dan ooit actuele politieke vraagstukken
De afgelopen jaren zijn leefomgevingsvraagstukken steeds meer in het centrum van de 
politieke en maatschappelijke discussie komen te staan. Breed in de samenleving wordt de 
urgentie gevoeld om klimaatverandering en biodiversiteitsverlies tegen te gaan, de verspil-
ling van grondstoffen te beperken en het woningtekort op te lossen: de media staan er 
dagelijks bol van. Daarnaast komen de ongewenste effecten van de leefomgevings-
vraagstukken steeds dichterbij. Van het steeds vaker voorkomen van extreme droogte en 
regenval als gevolg van de klimaatverandering tot een generatie jongeren die belangrijke 
levens keuzes uitstelt vanwege een gebrek aan woonruimte. Er staat steeds meer op het spel 
en verschillende belangen komen sterker tegenover elkaar te staan. Dat blijkt bijvoorbeeld 
uit een toenemende actiebereidheid over een breed spectrum van belanghebbenden, 
van Farmers Defence Force tot Extinction Rebellion. Meer dan ooit zijn leefomgevings-
vraagstukken actuele politieke vraagstukken geworden.
In de kern zijn leefomgevingsvraagstukken altijd politieke vraagstukken geweest. De leef-
omgeving is immers begrensd, en daarmee is de mogelijkheid voor het accommoderen van 
maatschappelijke en economische ontwikkelingen beperkt. Dit betekent dat er keuzes 
moeten worden gemaakt tussen de maatschappelijke en economische ontwikkelingen die 
binnen de begrensde leefomgeving mogelijk zijn. Aanvankelijk konden veel milieuvraag-
stukken echter prima worden aangepakt met technische oplossingen. Voorbeelden van 
10 | Balans van de Leefomgeving 2023
