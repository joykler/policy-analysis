2.2.2 Betrouwbaar 
Crisis legt kwetsbaarheid van de energievoorziening bloot
Waar de jaren negentig in het teken stonden van betaalbaarheid via liberalisering van de 
energiemarkten, lag in de afgelopen jaren de focus vooral op een schone, fossielvrije 
energievoorziening. Op het vlak van de derde doelstelling van het energiebeleid, betrouw-
baarheid, is de aandacht vooral uitgegaan naar een stabiele energievoorziening en leverings-
zekerheid op de korte termijn. Onvoldoende aandacht voor strategisch energiebeleid heeft 
geresulteerd in een te hoge afhankelijkheid van een beperkt aantal energieleveranciers, 
zo is gebleken tijdens de energiecrisis van 2022.
In 2021 begonnen de prijzen voor olie, gas en elektriciteit geleidelijk te stijgen, om in het 
najaar van 2021 tot recordhoogtes te pieken. De belangrijkste oorzaak was het onverwacht 
snelle economische herstel na de coronapandemie. Andere factoren, zoals het uitvallen van 
Franse kerncentrales en droogte waardoor elektriciteitscentrales in Noordwest-Europa 
minder elektriciteit konden produceren, droegen bij aan wat wel een perfect storm werd 
genoemd. Hier bovenop kwam in februari 2022 de Russische invasie van Oekraïne en de 
verstoring van de levering van Russisch gas. Deze gebeurtenissen hebben de kwetsbaarheid 
van de energievoorziening blootgelegd, waarmee betrouwbaarheid ervan weer prominent 
op de agenda is gekomen.
De beleidsopties die in de energiecrisis zijn voorgesteld om de energieafhankelijkheid 
(van Rusland) te verminderen, zijn te verdelen in drie categorieën: (1) het verminderen van 
het energiegebruik; (2) het bevorderen van hernieuwbare energie; en (3) diversificatie van 
fossiele bronnen. Van deze drie opties zijn de versnelling van hernieuwbare energie en 
energiebesparing in lijn met alle drie de uitgangspunten van het energiebeleid: het is goed 
voor het milieu en klimaat (schoon), het vermindert de afhankelijkheid van energie-import 
(betrouwbaar), en hernieuwbare energie is goedkoper dan fossiele alternatieven (betaalbaar). 
Voor de langere termijn is de energietransitie de belangrijkste oplossingsrichting.
Focus op vloeibaar aardgas (lng) staat op gespannen voet met de ontwikkeling naar een schone en 
betaalbare energievoorziening
Tegelijkertijd kan een versnelling van de energietransitie in een crisissituatie maar beperkt 
directe verlichting bieden. Investeringen in energie-efficiëntie en hernieuwbare energie 
kosten vaak tijd. Alleen een vermindering van de energieconsumptie door bijvoorbeeld het 
terugdraaien van de thermostaat en het stilleggen van processen heeft een onmiddellijk 
effect. Dit betekent dat de noodgreep naar fossiele diversificatie op de korte termijn, zelfs 
bij een maximale inzet op de energietransitie, vrijwel onvermijdelijk was. De hoeveelheid 
geïmporteerde lng heeft daarbij alle verwachtingen overtroffen. Dit leidde tot meer 
leveringszekerheid, maar gaat zowel op de korte als lange termijn ten koste van de twee 
andere doelstellingen betaalbaar en schoon. In zijn ’10-puntenplan’ voor de Europese Unie 
ging het Internationaal Energieagentschap (IEA) uit van 20 miljard kubieke meter (bcm) 
extra lng-import in 2022. Meer import werd technisch mogelijk geacht, maar zou leiden tot 
‘uitzonderlijk krappe’ lng-markten en ‘zeer hoge prijzen’ (IEA 2022). De Europese lng-import 
30 | Balans van de Leefomgeving 2023
