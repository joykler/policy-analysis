Daarbij is veel nationaal leefomgevingsbeleid nog sterk sectoraal van aard, denk aan beleid 
gericht op natuurbescherming en de sterke focus op aantallen te bouwen woningen. Bij de 
doorvertaling van dit beleid naar de decentrale overheden is er veelal nog onvoldoende 
regie en coördinatie (Raad van State 2023). Hierdoor ontstaat er bij sommige uitvoerders 
een stapeling van beleid; de uitvoering wordt complexer en het aanpakken van problemen 
wordt moeilijker (Staat van de Uitvoering 2022). Dit gebrek aan probleemoplossend 
vermogen heeft mede tot gevolg dat het vertrouwen van burgers in de overheid momenteel 
historisch laag is (ROB 2022; SCP 2023).
Een duurzame samenleving vraagt om toekomstbestendige keuzes
Het halen van de leefomgevingsdoelen en het realiseren van de ambities voor een duurzame 
samenleving in 2050 vraagt om een fundamenteel andere invulling van het leefomgevings-
beleid die verder gaat dan het optimaliseren binnen de bestaande kaders en echt inzet op de 
transformatie naar een duurzame samenleving. Technologie kan daaraan een belangrijke 
bijdrage leveren, bijvoorbeeld doordat deze de samenleving beter in staat stelt om producten 
te delen (platform-economie), gps-gestuurde precisielandbouw mogelijk te maken, 
kweekvlees te produceren of waterstof te gebruiken voor de staalproductie. Maar niet alleen 
vernieuwing is belangrijk, ook het durven afbouwen van praktijken die niet passen in een 
duurzame toekomst is een essentieel onderdeel van transformatie naar een duurzame 
samenleving. In vrijwel alle gevallen vraagt zowel vernieuwing als afbouw óók om significante 
gedragsverandering. Denk aan de bereidheid om producten te delen maar ook om minder 
vlees te eten en minder spullen te gebruiken. Verdere verduurzaming van de samenleving 
vraagt om het verder inbedden en opschalen van duurzame technologieën, maar het vraagt 
daarnaast om veranderingen in gedrag en de instituties die dit gedrag ondersteunen.
Beïnvloeding van gedrag is bij transities onvermijdelijk, maar ligt echter gevoelig. In het 
leefomgevingsbeleid is tot op heden regelmatig ingezet op vrijwillige gedragsverandering 
op basis van voorlichting of subsidies. Daarnaast wordt ingezet op ontmoediging door het 
invoeren van heffingen (zie ook PBL 2021b; IBO Klimaat 2023). Keuzes voor meer beperkende 
en/of dwingende maatregelen grijpen in in de handelingsruimte van consumenten, 
ondernemers, en burgers, en raken aan gevestigde belangen. Het is onvermijdelijk dat dit 
pijn gaat doen, er zullen winnaars en verliezers zijn. Om voldoende maatschappelijk 
draagvlak te vinden voor de te maken (soms pijnlijke) keuzes is het van belang dat deze 
keuzes goed doordacht en onderbouwd zijn, en helder worden uitgelegd.
Ook recent is het lastig gebleken om dergelijke ingrijpende maatregelen te treffen. 
In het eindrapport van het Interdepartementale Beleidsonderzoek ‘Scherpe doelen, 
scherpe keuzes: IBO aanvullend normerend en beprijzend nationaal klimaatbeleid voor 
2030 en 2050’ zijn diverse van dit soort maatregelen aangereikt, zoals krimp van de 
veestapel en het verdubbelen van het bpm-tarief voor fossiele personenauto’s 
(IBO Klimaat: 10-11). In het uiteindelijk vastgestelde aanvullend klimaatpakket om het 
gat tot 2030 te dichten (Ministerie van EZK 2023a) zijn dergelijke scherpe keuzes vooralsnog 
uit de weg gegaan.
12 | Balans van de Leefomgeving 2023
