Effectief klimaatadaptatiebeleid vereist heldere doelen, een integrale ruimtelijke strategie, draagvlak 
voor uitvoering en steun vanuit het Rijk voor uitvoering
De beoogde omslag naar een klimaatbestendige ontwikkeling van Nederland vraagt heldere 
klimaatadaptatiedoelen voor de verschillende overheidslagen, zodat die geïntegreerd 
kunnen worden in onderhoud, herstructurering en andere voorgenomen transities in de 
stedelijke, landbouw-, natuur- en bosontwikkeling. Verder behoeft de monitoring van de 
voortgang, de effectiviteit en het doelbereik van het klimaatadaptatiebeleid nadere 
uitwerking. Monitoring speelt op verschillende schaalniveaus, waarbij facilitering door het 
Rijk gewenst is.
Voor de stedelijke ontwikkeling zijn er strijdige opgaven: de strategie die is gericht op een 
compacte stad staat al gauw op gespannen voet met een klimaatadaptatiestrategie waarin 
meer ruimte voor groen en water in de stad wordt gevraagd. Deze strijdigheid in de stad en 
het benutten van de hiervoor genoemde transities voor klimaatadaptatie vragen een 
integrale ruimtelijke strategie en een sectoroverstijgende regie (Deltares 2021).
Voor transities in het waterbeheer zijn zogenoemde structurerende beleidskeuzes nodig. 
Deze keuzes vergen brede en diepgaande maatschappelijke aanpassingen en draagvlak 
daarvoor onder burgers en bedrijven. Het gaat hier onder andere om keuzes die aangegeven 
zijn in de Kamerbrief over de sturende rol van het water- en bodemsysteem in de ruimtelijke 
ordening (IenW 2022). Per gebied worden bijvoorbeeld de volgende keuzes genoemd:
• Voor bebouwd gebied zijn bij de locatiekeuze en inrichting van woonwijken de risico’s van 
overstromingen, wateroverlast, bodemdaling en drinkwaterbeschikbaarheid sturend.
• In de laagveengebieden wordt de grondwaterstand verhoogd naar 20 tot 40 centimeter 
onder maaiveld. De verhoging is daarbij onder meer afhankelijk van de bodemcompositie 
en de omstandigheden van het watersysteem in het gebied. Hierdoor wordt de bodem-
daling geminimaliseerd en wordt de broeikasgasuitstoot gereduceerd. 
• Op de hoge zandgronden wordt water langer vastgehouden en minder snel afgevoerd. 
Daarmee wordt de sponswerking van de bodem hersteld en een robuust grondwater-
systeem bereikt, gewaarborgd in gebiedsprocessen. De grondwaterpeilen worden met 
mogelijk 10 tot 50 centimeter verhoogd, waardoor verdroging wordt bestreden.
Hiermee schuift de bestuurlijke opgave op naar het managen van transities. Dit onder-
schrijft de noodzaak om tot een nieuw beslismodel te komen op een hoger schaalniveau. 
Een aanzet voor meer nationale regie in de ruimtelijke ordening is gegeven in de Ruimtelijke 
ordeningsbrief van het ministerie van BZK (2022). Daarnaast is er steun nodig voor de 
uitvoering (procesmatig, beleidsmatig, financieel) om provincies en gemeenten te helpen 
de benodigde transities te realiseren. Meer dan nu al het geval is, gaan er in de (nabije) 
toekomst grote verdelingsvraagstukken spelen (bijvoorbeeld wat betreft de water-
beschikbaarheid), die goed gemanaged moeten worden. De processen, kennis/capaciteit 
en financiën moeten daarvoor op orde zijn.
46 | Balans van de Leefomgeving 2023
