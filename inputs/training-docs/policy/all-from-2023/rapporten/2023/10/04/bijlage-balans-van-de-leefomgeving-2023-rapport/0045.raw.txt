De doelstelling om per jaar 50 kilometer dijk te versterken is in de periode 2017-2022 lang 
niet gehaald (HWBP 2023). 
De bescherming tegen overstroming vanuit het hoofdwatersysteem wordt met versnelde zeespiegels-
tijging duurder en moeilijker
De hoogwaterbescherming van het hoofdwatersysteem is tot 2050 gewaarborgd. 
Voorwaarde is dat uiterlijk in 2050 alle primaire waterkeringen en waterkerende kunstwerken 
aan de gestelde normen voldoen. Na 2050 wordt hoogwaterbescherming met versnelde 
zeespiegelstijging duurder en moeilijker. De Deltascenario’s projecteren een mogelijke 
zeespiegelstijging van 80 centimeter einde deze eeuw, en een mogelijke toename van de 
‘maatgevende afvoer’ van Rijn en Maas met zo’n 10-15 procent (Deltares 2017). De hoofdlijnen 
van het waterveiligheidsbeleid zijn vastgelegd in de Deltabeslissing Waterveiligheid DP2015 
(Deltaprogramma 2014). Dit beleid bestaat in de praktijk vrijwel uitsluitend uit hoogwater-
bescherming door dijkverzwaring en zandsuppletie op de kust. Bij de herijking van het 
Deltaprogramma in 2026 wordt bezien of deze waterveiligheidsstrategie aanpassing behoeft. 
In het programma Integraal Riviermanagement (IRM) wordt gewerkt aan beleidsbeslissingen 
voor de ruimtelijke inrichting van de rivieren. Het doel van dit programma is een klimaat-
robuust en toekomstbestendig rivierengebied dat als systeem goed functioneert en meervoudig 
bruikbaar is; dit betreft waterveiligheid, natuur en waterkwaliteit, bevaarbaarheid, 
zoetwaterbeschikbaarheid en regionale economische ontwikkeling. Eind 2023 wordt het 
beleidsbesluit van het IRM verwacht, onder andere over de afvoerverdeling van de 
Rijntakken bij laagwater, die cruciaal is voor de zoetwatervoorziening van Nederland.
Door de ruimtelijke ontwikkeling wordt Nederland kwetsbaarder voor de gevolgen van overstroming
In de praktijk wordt bij ruimtelijke ontwikkelingen (zoals bij woningbouw en nieuwe vitale 
functies als energiedistributiecentra) meestal geen rekening gehouden met het preventief 
beperken van de gevolgen van overstroming door locatiekeuze, inrichting en/of aangepaste 
bouw (CLO 2212). Zonder sturing van de ruimtelijke ontwikkelingen zullen de bevolkingsgroei 
en de stedelijke ontwikkeling (zoals woningbouw) vooral in het overstromingsgevoelige 
gebied plaatsvinden. Nederland wordt daardoor kwetsbaarder voor de gevolgen van 
overstromingen, waarvan de waarschijnlijkheid en consequenties groter worden als de 
zeespiegelstijging zich versneld doorzet en na 2100 boven de 1 meter zal uitkomen. 
Deze kwetsbaarheid voor de gevolgen van overstromingen wordt ook versterkt door 
bodemdaling (Deltares 2021).
In het Kennisprogramma Zeespiegelstijging wordt verder onderzocht hoe Nederland zich op 
lange termijn (na 2050) kan aanpassen aan zeespiegelstijging (Deltares 2022).
Klimaatverandering en energie | 45
