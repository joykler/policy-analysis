Maakindustrie. Tot nu toe is de circulaire-economie-aanpak vooral gericht op koplopers. 
Dit past goed bij de opstartfase van een transitie: met enthousiaste en welwillende partijen 
samen van start gaan op basis van wat mogelijk is. Maar met de huidige enthousiaste inzet 
van betrokken partijen die graag willen, zal een volledig circulaire economie niet worden 
bereikt (NSOB 2022). 
Het NPCE geeft aan dat de governance van de circulaire-economietransitie geleidelijk moet 
worden aangepast. Er moet meer aandacht komen voor de regionale overheden en naast de 
koplopers moet ook ‘het peloton’ gaan aanhaken bij de transitie. Een uitgewerkte verander-
strategie met een tijdslijn is in het NPCE echter nog niet zichtbaar. Een aandachtspunt bij de 
uitwerking van het NPCE is om daarbij te komen tot voorspelbaar adaptief beleid. 
Voorspelbaar in de zin dat de richting en toekomstige spelregels duidelijk zijn, en adaptief 
zodat aanpassingen mogelijk zijn en geleerd kan worden van nieuwe beschikbare informatie. 
Periodieke evaluatie van de afgesproken doelen, de ingezette instrumenten, de benodigde 
middelen en de rolverdeling kan ertoe leiden dat de afgesproken doelen voor product-
groepen na enkele jaren aangepast worden. Voorspelbaarheid leidt tot meer veranderkracht 
in de industrie, omdat bedrijven strengere normen op tijd zien aankomen en daar op zullen 
anticiperen (Hanemaaijer & Kishna 2023). Voor de organisatie kunnen dan vooraf afspraken 
worden vastgelegd in procedures, waarin partijen aangeven waarop en wanneer ze elkaar 
kunnen aanspreken.
Verantwoorde omgang met grondstoffen vraagt om kabinetsbrede inzet 
De regie van de transitie naar een circulaire economie ligt bij het ministerie van IenW. In het 
NPCE wordt gesteld dat andere ministeries verantwoordelijk zijn voor circulariteit binnen 
hun eigen beleidsterrein en dat de voortgang twee keer per jaar wordt besproken. Er is de 
afgelopen jaren echter nog nauwelijks sprake van een kabinetsbrede inzet gericht op een 
verantwoorde omgang met grondstoffen. Gezien de omvang van de opgave is dit wel nodig. 
Een kabinetsbrede inzet maakt het mogelijk om met een brede set beleidsinstrumenten van 
alle ministeries de spelregels van produceren en consumeren te veranderen. Denk daarbij 
aan fiscale regels, innovatiesubsidies en opleidingen. Daarnaast biedt een kabinetsbrede 
inzet de mogelijkheid om grondstoffengebruik en circulariteit beter te koppelen aan de 
aanpak van andere maatschappelijke opgaven zoals klimaatverandering, verlies van 
biodiversiteit , vervuiling van lucht, water en bodem, de woningbouwopgave en economische 
kwetsbaarheid. Met een kabinetsbrede aanpak is het ook mogelijk om eventuele spanningen 
tussen opgaven te signaleren en te werken aan gezamenlijke oplossingen op EU-, nationaal 
en regionaal/lokaal niveau. Denk hierbij aan de spanning tussen de halveringsambitie voor 
2030 en de sterk stijgende materiaalvraag voor de woningbouwopgave en de sterk toenemende  
(internationale) vraag naar kritieke materialen zoals lithium, kobalt en zeldzame aardmetalen 
die nodig zijn voor de energietransitie. Dit is een uitdaging voor het nieuwe kabinet.
68 | Balans van de Leefomgeving 2023
