Het huidige systeem van volumedoelen voor afval en instrumenten, zoals de Uitgebreide 
Producentenverantwoordelijkheid (UPV), geeft nog onvoldoende prikkels om in het 
ontwerp, de productie en het gebruik van producten minder grondstoffen te gebruiken 
of om een langere levensduur van producten te bevorderen. Het risico hiervan is dat de 
kortetermijninzet om de transitie te versnellen vooral meer (laagwaardige) recycling 
oplevert. Dit gebeurt bijvoorbeeld bij de grond-, weg- en waterbouw, plastic verpakkingen, 
laptops en mobiele telefoons. Zo wordt in de Grond-, Weg- en Waterbouw-sector (GWW) 
veel recyclaat als onderlaag voor verharde wegen toegepast en nog maar weinig als secundair 
materiaal voor bijvoorbeeld nieuwe gebouwen of andere hoogwaardige toepassingen 
waarmee meer milieuwinst is te bereiken (Bours et al. 2022a). In meerdere sectoren is het 
mogelijk en nodig om secundair materiaal te gebruiken voor dezelfde of vergelijkbare 
producten als waar het van afkomstig is. Dit kan bijvoorbeeld door te eisen dat de percentages 
secundair materiaal in producten in de loop der tijd toenemen. 
Meer ontwikkeling van en sturing op andere circulariteitsstrategieën nodig 
De circulariteitsstrategieën die gericht zijn op het afzien of delen van producten en op het 
verlengen van de levensduur van producten blijven achter, terwijl ze cruciaal zijn voor het 
realiseren van de ambities. Zo ontbreekt het aan sturing op kwaliteit via normering. Er zijn 
onvoldoende prikkels om radicaal efficiënter om te gaan met grondstoffen, en investeringen 
in grondstofbesparende producten en diensten renderen niet of onvoldoende. Deze hogere 
circulariteitsstrategieën bieden kansen op economische vernieuwing, maar vergen grote 
veranderingen in de productie- en consumptiewijze, zoals het beprijzen en normeren van 
milieugebruik, innovaties in verdienmodellen en vernieuwingen in de vormgeving van de 
UPV en het beter benutten van circulair inkopen en aanbesteden. Meer ontwikkeling van en 
sturing op deze circulariteitsstrategieën is dan ook nodig. Er bestaat nog geen compleet 
beeld van wat de gevolgen zijn voor de economie van het op grote schaal omschakelen naar 
de hogere circulariteitsstrategieën.
Circulair gedrag is bij consumenten nog niet ‘het nieuwe normaal’
Op dit moment is circulair gedrag bij consumenten beperkt aanwezig. Ze willen wel 
gescheiden afval inzamelen en tweedehandsspullen wegbrengen. Maar ze zijn veel minder 
bereid om tweedehandsproducten te kopen, en delen of huren van producten willen ze 
nauwelijks (Koch & Vringer 2023). Hierdoor blijft een substantiële marktvraag naar 
circulaire producten en diensten uit. Om de transitie naar een circulaire economie te 
realiseren is het dan ook van cruciaal belang een gedragsstrategie voor consumenten te 
stimuleren. De belemmeringen voor consumenten zijn divers, zoals financiële kosten, 
ongemak, sociale normen en gewoontes, en niet eenvoudig op te heffen. Zo willen veel 
consumenten geen tweedehandsproducten kopen omdat ze denken dat deze van mindere 
kwaliteit of minder hygiënisch zijn dan nieuwe, omdat ze die spullen moeilijker kunnen 
vinden, of zich schamen voor het gebruik van tweedehandsproducten, of ze zien er het nut 
niet van in (De Gier & Nieuwenhuizen 2019; ABN Amro 2018; Wolf et al. 2022). 
Voor bepaalde vormen van circulair gedrag staat de meerderheid van consumenten open, 
maar in de praktijk vertonen ze dit gedrag in mindere mate. Zo willen consumenten hun 
Circulaire economie  | 63
