als ze er bijvoorbeeld in slagen om grondstoffen in de productieketen efficiënter in te zeten 
dan hun concurrenten of hun afhankelijkheid van lange en complexe internationale 
leveringsketens weten te verminderen.
3.2 Grondstoffengebruik en effecten
Nederland importeert driekwart van zijn grondstoffen 
Nederland is van oudsher een handelsland en daardoor zeer actief in de handel van grond-
stoffen, materialen, halfabricaten en producten met het buitenland. Zo stond Nederland in 
2021 mondiaal op de zesde plaats wat betreft de uitvoer van goederen en op de zevende plaats 
voor de invoer (World Bank 2022a; 2022b). Rond een kwart van de grondstoffen is afkomstig 
van binnenlandse winning en bijna de helft van de grondstoffen, materialen, halfabricaten 
en producten die Nederland importeert komt uit de Europese Unie. De rest van de import is 
vooral afkomstig uit China, de Verenigde Staten, het Verenigd Koninkrijk, Rusland en 
Noorwegen (CBS 2022a). Daardoor is de open Nederlandse economie sterk afhankelijk van 
het buitenland en kwetsbaar voor schokken in de wereldhandel, zoals door corona of de 
oorlog in Oekraïne (Bolhuis 2020; CBS 2021a).
Een groot deel van de gebruikte grondstoffen is bestemd voor de export
In 2020 is in de Nederlandse economie 409 miljard kilo grondstoffen verwerkt, waarvan 
50 miljard kilo hergebruikte grondstoffen oftewel recyclaat (figuur 3.5). De overige 
359 miljard kilo betreft nieuwe primaire grondstoffen die geïmporteerd worden of in 
Nederland gewonnen worden, denk daarbij aan aardgas of grind maar ook aan producten uit 
de land- en bosbouw zoals suikerbieten, aardappelen en hout. De helft van de hoeveelheid 
grondstoffen die in Nederland wordt verwerkt (180 miljard kilo) is voor eigen gebruik, 
oftewel voor gebruik door consumenten, bedrijven en overheden in Nederland. De andere 
helft wordt geëxporteerd. Daarnaast wordt 131 miljard kilo grondstoffen zonder bewerking 
in- en weer uitgevoerd (CBS 2023a).
Van de grondstoffen wordt een aanzienlijk deel (de 110 miljard kilo verlies in figuur 3.5) 
eenmalig gebruikt; vooral voor energiedoeleinden (met name fossiele energiedragers) en in 
de voedselketen. 
Corona en de oorlog in Oekraïne leiden tot een tijdelijke afname in het grondstoffengebruik 
Tussen 2014 en 2018 is het totale grondstoffengebruik in Nederland nauwelijks veranderd. 
Maar tussen 2018 en 2020 is het totale grondstoffengebruik, zowel voor het eigen gebruik als 
voor de gehele Nederlandse economie, afgenomen met 7 procent. De grondstoffen-
voetafdrukken van de Nederlandse economie en voor eigen gebruik zijn tussen 2018 en 2020 
nog sterker afgenomen; deze voetafdrukken laten het totaal zien van de grondstoffen die 
binnen Nederland en in de Nederlandse en buitenlandse productieketens zijn gebruikt. 
De afname in het grondstoffengebruik in 2020 komt met name door de lockdown tijdens de 
coronatijd. Het betreft een afname in het gebruik van fossiele brandstoffen, veroorzaakt door 
een daling in het woon-werkverkeer en het aantal vliegreizen (CBS 2023b; CE Delft 2022). 
54 | Balans van de Leefomgeving 2023
