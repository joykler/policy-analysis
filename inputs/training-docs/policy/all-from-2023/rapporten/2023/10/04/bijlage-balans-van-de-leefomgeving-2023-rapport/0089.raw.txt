Om voedselverspilling tegen te gaan is er in 2018 een doel opgenomen in beleid (LNV 2018a; 
Grondstoffenakkoord 2018): in 2030 een halvering van de voedselverspilling in de gehele 
keten ten opzichte van 2015. Bij huishoudens is een daling van verspild voedsel vastgesteld, 
van 43,6 kilo per persoon in 2013 naar 34,4 kilo in 2019 (Berkhout et al. 2022, CLO 0596). 
Het aandeel van huishoudens in de totale voedselverspilling is ruim een kwart. 
Voedselbeleid tot 2020 niet voldoende voor transitie
De evaluatie van de Voedselagenda 2016-2020 concludeert dat het ingezette beleid niet 
voldoende is om de benodigde stappen te zetten naar een integraal duurzamer, robuuster 
en gezonder voedselsysteem (LNV 2022b). Het voedselbeleid was vooral gericht op ‘zachte 
instrumenten’ als stimuleren, steunen en onderzoeken van innovaties en initiatieven 
(bijvoorbeeld naar het gebruik van ‘echte prijzen’; het verrekenen van de milieukosten in de 
voedselprijzen). In de Voedselbrief (LNV 2022b) gaf het kabinet-Rutte IV ook aan om aan te 
gaan sluiten bij de Farm to Fork-strategie (EC 2020a). Het kabinet ging daarbij uit van een 
niet-vrijblijvende bijdrage van banken, toeleveranciers, de verwerkende industrie en de 
retail, inclusief een bijdrage van de consumenten. Harde instrumenten, zoals normering 
en beprijzing, en concreet beleid hiervoor is nog niet van de grond gekomen. 
4.4 Reflectie 
4.4.1 Recente beleidsontwikkelingen
Opschaling, versnelling en stapeling van beleid vanwege grote, urgente opgaven
De opgaven in het landelijk gebied zijn groot: herstellen van de natuur, verbeteren van 
de waterkwaliteit, en reduceren van de broeikasgasuitstoot (paragraaf 4.2). Het beleid in 
uitvoering is onvoldoende om de verschillende doelen voor 2030 te halen: voor natuur 
(VHR), water (KRW), en klimaat (paragraaf 4.3). Nederland zoekt bovendien een uitweg 
uit de stikstofcrisis, en wil een vergelijkbare crisis rond de doelrealisatie van de KRW 
voorkomen. 
Hoe langer er wordt gewacht, hoe urgenter, groter en complexer de natuur-, water- en 
klimaatopgaven worden, en hoe moeilijker en duurder het wordt om ze aan te pakken. 
Vanwege deze urgentie en de juridische druk om deze opgaven aan te pakken, is er in het 
landelijk gebied een enorme opschaling, versnelling en stapeling van (inter)nationale 
doelen, afspraken en verplichtingen. Hiervoor is en wordt veel nieuw beleid ontwikkeld, 
zijn er veel middelen beschikbaar en zijn er bovendien ingrijpende maatregelen nodig. 
De Europese Commissie constateerde bijvoorbeeld dat de biodiversiteitsdoelen zonder 
extra maatregelen niet worden gehaald (EC 2020b). De Commissie dringt aan op extra 
maatregelen en het nakomen van bestaande afspraken, zoals een snelle reductie van de 
stikstofdepositie. Daarnaast vervalt vanaf 2026 de Nederlandse uitzonderingspositie voor 
de Nitraatrichtlijn (derogatie), waardoor minder dierlijke mest uitgereden mag worden 
(zie 4.2.2). 
Natuur, landbouw en voedsel | 89
