Voorwoord
Klimaat, wonen, natuur, stikstof. De leefomgeving staat momenteel in het brandpunt van 
de politieke belangstelling. Dit in tegenstelling tot tien, twintig jaar geleden; toen hadden 
beleid en politiek relatief weinig aandacht voor duurzaamheid en leefomgeving. 
Een belangrijke aanjager van die omslag is de externe druk die maatschappelijke organisaties 
uitoefenen via juridische procedures. Denk aan de ‘Urgenda-uitspraak’ over klimaat en de 
uitspraak van de Raad van State over natuur en stikstof. Vooral die laatste had een instant-
effect: beleidsplannen belandden in de ijskast omdat ze niet voldoende waren gericht op 
natuurbehoud en -herstel. Het gevoel van urgentie is ook toegenomen doordat met name 
klimaatverandering voor iedereen steeds merkbaarder wordt. Juli 2023 is wereldwijd de 
warmste maand ooit. Maar ook het verlies aan biodiversiteit wordt breed uitgemeten in de 
media, evenals het grote tekort aan woningen; bijna iedereen kent wel iemand die op zoek 
is naar woonruimte. 
De leefomgevingsvraagstukken zijn inmiddels zo groot dat veelvuldig het woord ‘crisis’ 
opduikt. Er is sprake van een klimaatcrisis, een stikstofcrisis en een wooncrisis. Kan het zijn 
dat de Nederlandse politiek alleen belangstelling voor de leefomgeving heeft als er een 
crisis is? Dat zou zorgelijk zijn. Op het moment van crisis moeten beleid en politiek snel en 
ad hoc in actie komen. Dat kan weliswaar veel in beweging zetten, maar ook gepaard gaan 
met overhaaste keuzes die mogelijk niet leiden tot het beste beleid. Consistent langjarig 
beleid is nodig om de grote opgaven het hoofd te bieden en Nederland door de grote 
transities van de komende decennia te loodsen. Dergelijk beleid had de huidige crises 
mogelijk kunnen voorkomen.
In deze Balans van de Leefomgeving geven we een overzicht van de stand van zaken rond 
een aantal grote leefomgevingsvraagstukken. We laten zien dat de recente politieke en 
beleidsaandacht het nemen van klimaatmaatregelen heeft versneld, met positieve gevolgen 
voor bijvoorbeeld de opwekking van hernieuwbare energie, maar dat er nog veel progressie 
gemaakt dient te worden bij andere thema’s. We wijzen ook op de complexiteit van de 
leefomgeving; alles hangt met elkaar samen. Versneld doorvoeren van veranderingen bij 
het ene dossier heeft vaak een negatieve invloed op een ander dossier. Zo kan beleid voor 
natuurherstel op gespannen voet staan met de bouw van infrastructuur voor de energie-
transitie. Complex is ook de verdeling van lusten en lasten. Transities gaan samen met 
ingrijpende maatregelen, met kosten, veranderingen van gewoonten en verschuivingen in 
het dagelijks bestaan van veel mensen. Het is geen eenvoudige opgave die transities eerlijk 
en rechtvaardig te laten verlopen.
Het huidige tijdperk waarin Nederland verkeert is te kenmerken als chaotisch en zoekend. 
Maar dit hoort bij grote transformaties. Dat is niet alleen lastig maar ook hoopvol. Want die 
Voorwoord | 7
