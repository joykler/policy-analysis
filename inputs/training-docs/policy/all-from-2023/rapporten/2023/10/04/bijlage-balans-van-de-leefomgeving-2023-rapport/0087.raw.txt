Ook het Europese landbouwbeleid heeft de laatste 10 jaar nauwelijks een bijdrage geleverd 
aan het bereiken van de doelen. Sinds 2013 worden milieuaspecten, inclusief klimaat en 
biodiversiteit, geïntegreerd in het Gemeenschappelijk landbouwbeleid (GLB), maar de 
resultaten daarvan worden op meerdere fronten in twijfel getrokken (Hey et al. 2020; 
Europese Rekenkamer 2021). Zo zijn de effecten van de ‘ecologische aandachtsgebieden’ 
beperkt, onder meer omdat veel landbouwers van de maatregel zijn vrijgesteld, en de eisen 
die aan een dergelijk gebied worden gesteld, maken het mogelijk maken om ook weinig 
prioritaire gebieden als zo’n aandachtsgebied te beschouwen. 
Naast subsidies via het GLB stuurt de Europese Unie ook met juridisch bindende regels, 
zoals de Nitraatrichtlijn, de Meststoffenverordening en de Kaderrichtlijn Water, om de 
negatieve externe effecten van de landbouwproductie op het milieu te beperken. De regels 
en het beleid zijn echter niet altijd onderling goed op elkaar afgestemd. Zo is het criterium 
voor het nemen van extra maatregelen in de Nitraatrichtlijn voor uitspoelend water niet 
afgestemd op de strengere KRW-stikstofdoelen voor regionale oppervlaktewateren. Ook in 
het Nederlandse beleid is het door de Meststoffenwet en de Wet gewasbeschermingsmiddelen 
en biociden niet zonder meer mogelijk om de gebruiksregels voor meststoffen of gewas-
beschermingsmiddelen op regionaal of lokaal niveau aan te scherpen – bijvoorbeeld ten 
behoeve van het verbeteren van natuurkwaliteit in zones rondom stikstofgevoelige Natura 
2000-gebieden of de waterkwaliteit van prioritaire oppervlaktewateren (Sanders et al., 
te verschijnen in 2023). De in beide wetten opgenomen gebruiksnormen en -regels van 
meststoffen en bestrijdingsmiddelen zijn een compromis tussen landbouwkundige en 
milieukundige eisen, en daarom onvoldoende voor het overal halen van de beleidsdoelen 
voor natuur en waterkwaliteit. Regionale aanscherping van gebruiksnormen en -regels door 
regionale overheden kan juridische worden aangevochten door boeren en er is weinig 
jurisprudentie. Telers zullen voor de bescherming van hun gewassen minder snel een door 
beleid gewenst laag-risicomiddel gebruiken, wanneer hoog-risicomiddelen beschikbaar 
zijn en wettelijk gebruikt mogen worden (zie ook PBL 2019b). 
Steeds meer boeren verduurzamen vrijwillig, vooral rondom Natura 2000-gebieden
Hoewel regelgeving niet aanstuurt op integrale verduurzaming, zetten steeds meer 
agrarische bedrijven zelf een stap in die richting. Dit is onder andere terug te zien in de 
gestage toename van het areaal biologische landbouw van 47.000 naar 80.000 hectare 
tussen 2011 en 2022; ruim 4 procent van het landbouwareaal is nu biologisch (CLO 0011). 
In vergelijking met andere Europese landen is de biologische landbouwsector in Nederland 
klein (Eurostat 2022). Biologische landbouwgronden bevatten een hogere bodembiodiversiteit 
(Bloem et al. 2006) en biologische landbouw gebruikt geen insecticiden en kunstmest en 
kan daardoor beter gebruik maken van ecosysteemdiensten, mits ook de grondbewerking 
minimaal is. Hoewel het keurmerk voor biologische landbouw geen criteria heeft voor 
behoud van biodiversiteit, bewijst een grote reviewstudie dat biologische landbouw op het 
merendeel van de bedrijven goed is voor biodiversiteit (Stein-Bachinger et al. 2020). 
Daarnaast zijn er de afgelopen jaren steeds meer burgerinitiatieven, zoals Herenboeren en 
Land van Ons, en is er een toenemende verbreding van bedrijfsactiviteiten. Het percentage 
boeren met neveninkomsten uit deze verbreding, zoals agrarisch natuurbeheer, recreatie, 
Natuur, landbouw en voedsel |
