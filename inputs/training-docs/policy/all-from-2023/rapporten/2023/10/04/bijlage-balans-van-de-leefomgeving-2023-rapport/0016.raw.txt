maatregelen van de overheid om de energierekening voor veel huishoudens betaalbaar te 
houden. Verder is er onvoldoende geanticipeerd op de elektrificatie die met de verduur-
zaming gepaard gaat, wat op veel plekken leidt tot congestie op het elektriciteitsnet. Het is 
belangrijk om van deze ervaringen te leren en tot meer samenhang in het energiebeleid te 
komen. De eerste aanzetten voor die samenhang lijken er al te zijn, met het Nationaal Plan 
Energiesysteem en een Programma Energie Hoofdstructuur (Ministerie van EZK 2023b, 2023c).
 
Het realiseren van de beoogde emissiereductie in 2030, op weg naar klimaatneutraliteit in 
2050, zal vergaande aanpassingen vragen op het gebied van energiegebruik, -opwekking en 
-transport. De uitdaging is om daarbij ook de betaalbaarheid en betrouwbaarheid van de 
energievoorziening en een rechtvaardige verdeling van lasten en lusten van het klimaat-
beleid in het oog te houden. Of de aanvullende maatregelen waartoe het kabinet dit 
voorjaar heeft besloten voldoende zijn in omvang, concreetheid en tijdigheid om het doel 
voor 2030 te halen, zal blijken uit de Klimaat- en Energieverkenning 2023 (PBL 2023c, 
te verschijnen). Het kabinet stelt weliswaar grote bedragen beschikbaar en kiest ook meer 
dan voorheen voor normering en beprijzing, maar het heeft ook te maken met belangrijke 
knelpunten – zoals netcongestie, leveringsrisico’s voor bepaalde grondstoffen, en gebrek 
aan ruimte en gekwalificeerd personeel – die de uitvoerbaarheid van het energietransitie-
beleid in het vereiste tempo onder druk zetten.
Circulaire economie komt moeizaam van de grond
De vervuiling van lucht, water en bodem, biodiversiteitsverlies en klimaatverandering is 
voor een belangrijk deel terug te voeren op het verspillende gebruik van grondstoffen. 
Dit grondstoffengebruik kan aanzienlijk afnemen door een meer circulaire manier van 
produceren en consumeren. Een circulaire economie is dan ook een belangrijke oplossings-
richting om negatieve milieueffecten te beperken. Bovendien draagt ze bij aan het 
vergroten van de leveringszekerheid van grondstoffen.
De afgelopen jaren is het grondstoffengebruik in Nederland afgenomen. Tussen 2018 en 
2020 bedroeg deze afname 7 procent. Deze afname is tijdelijk en vooral toe te schrijven aan 
de lockdown tijdens corona, die leidde tot een afname van het gebruik van fossiele brand-
stoffen door een daling in het woon-werkverkeer en vliegverkeer. Recente ontwikkelingen, 
zoals de oorlog in Oekraïne, hebben geleid tot aanzienlijk hogere prijzen voor energie, 
voedsel en andere materialen. Dit heeft vrijwel zeker ook geleid tot een lager gebruik van 
grondstoffen in Nederland in 2022. De exacte omvang hiervan en welk deel hiervan als 
structureel mag worden beschouwd, is nog niet bekend. Voor mineralen en metalen (die 
onder andere worden gebruikt voor de energietransitie) was echter nauwelijks een daling in 
het gebruik zichtbaar.
Het kabinet heeft zich ten doel gesteld om de hoeveelheid gebruikte abiotische grondstoffen, 
zoals mineralen, metalen en fossiele grondstoffen, in 2030 te halveren. Op basis van 
trendmatige ontwikkelingen gaat deze halvering hoogstwaarschijnlijk niet lukken. 
16 | Balans van de Leefomgeving 2023
