5.1 Een korte terugblik op de Vinex-periode: uitleglocaties als voorbeeld voor 
toekomstige nieuwbouw?
De toekomstige woningbouwopgave zal ten minste gedeeltelijk op uitleglocaties 
plaatsvinden. Er zijn enkele lessen te trekken uit de Vinex-periode van 1995-2005, 
toen voor het laatst circa 100.000 woningen per jaar werden gerealiseerd, deels op 
grootschalige uitleglocaties. Uitgangspunt van de Vinex-bouwperiode was het idee van 
de compacte stad: nieuwbouw moest plaatsvinden op grootschalige binnenstedelijke 
(her)ontwikkellocaties en op brownfields en greenfields aan de stadsranden. Ruim 
opgezette nieuwbouwlocaties aan de stadsranden met relatief veel grondgebonden 
koopwoningen werden vooral gekozen om de middenklasse aan de stad te binden. 
Daarnaast moesten deze locaties ook helpen om pendelafstanden kort te houden en 
daardoor de automobiliteit te beperken. In totaal zijn in deze periode ruim 650.000 
woningen gebouwd. Hiervan staan 360.000 woningen op de uitleglocaties, die met 
circa 936.000 inwoners goed zijn voor ruim 5 procent van de Nederlandse bevolking 
(Van der Wouden 2015).
De Vinex-uitleglocaties zijn overwegend monofunctionele woonwijken geworden, 
gekenmerkt door een hoog aandeel (relatief dure) koop- en eengezinswoningen 
(respectievelijk 72 en 79 procent), relatief veel gezinnen en een hoog gemiddeld 
huishoudensinkomen. Dit is gedeeltelijk als nieuwbouweffect te beschouwen, 
waarbij de relatief hoge kwaliteit van nieuwe woningen ook meer vermogende 
huishoudens trekt. Ook heeft het later bijbouwen van vooral ruime en duurdere 
woningen in deze wijken bijgedragen aan een verdere sociaal-ruimtelijke uitsortering 
in de stadsregio’s (Hassink et al. 2022). Als op toekomstige uitleglocaties eveneens 
wordt ingezet op met name grondgebonden koopwoningen, dan zullen op binnen-
stedelijke locaties dus meer betaalbare woningen gebouwd moeten worden. 
Vanwege de hoge grondprijzen in de steden en de politieke wens om de concentratie 
van huishoudens met lagere inkomens in bepaalde stadswijken te beperken, lijkt de 
doelstelling van twee derde betaalbare nieuwbouw moeilijk haalbaar. Omdat de 
Vinex-uitleglocaties met name in de Randstad vaak nabij snelwegen gelegen zijn, 
gebruiken bewoners in tegenstelling tot het oorspronkelijke doel van het Vinex-
beleid (zie Hilbers & Snellen 2005) bovendien veelal de auto in plaats van het 
openbaar vervoer. Toekomstige uitleglocaties aan de stadsranden en nabij snelwegen 
dragen daarmee eveneens het risico in zich meer autoafhankelijk te worden dan 
beleidsmatig op voorhand wordt beoogd.
Doelbereik van de woningbouwopgave – steeds meer beperkingen
De woningbouwopgave van 900.000 woningen tot 2030 is fors, maar met een terugblik op 
de Vinex-periode waarin 100.000 woningen per jaar werden gebouwd ook niet onmogelijk 
(zie ook tekstkader 5.1). De woningbouwdoelstelling op zich, bindende afspraken tussen 
Rijk, provincies en gemeenten, en de heldere visie op betaalbaarheid van de nieuwbouw-
woningen zijn nuttige vertrekpunten om het woningtekort te beperken. 
Stad en regio | 109
