zijn opgelost, zijn wachtrijen voor aansluitingen in congestiegebieden onvermijdelijk (EZK 
2022a). Netbeheerders hebben anno 2023 een wettelijke plicht om partijen ‘non-discrimi-
natoir’ aan te sluiten. Dat gebeurt door aan te sluiten op basis van het principe van ‘wie het 
eerst komt, het eerst maalt’, waarbij aparte wachtrijen voor invoeding en afname worden 
gehanteerd. Volgens het ministerie van EZK (2022a) is er een sterke wens om in congestie-
gebieden voorrang te kunnen verlenen aan klanten die een groot algemeen belang dienen, 
om op die manier de nog beschikbare transportcapaciteit optimaal te benutten. Welk type 
klanten aan dat criterium voldoen, wordt niet gespecificeerd. 
Ook bij andere knelpunten kan prioriteren nodig zijn
Niet alleen bij het verdelen van schaarse netcapaciteit kan prioriteren nodig zijn, maar ook 
bij de andere, in de inleiding op deze paragraaf genoemde schaarse ‘voorraden’. Zo zouden 
parallel aan (de tijd kostende) scholing van technici en ambachtslieden met voorrang die 
investeringen kunnen worden gedaan die het minst arbeidsintensief zijn en die toch een 
grote bijdrage hebben aan de uitgangspunten schoon, betrouwbaar en betaalbaar 
(Weterings et al. 2023). Ook in het Interdepartementaal Beleidsonderzoek Klimaat (IBO 
Klimaat 2023) wordt gesteld dat er vanwege de beperkte capaciteit bij vergunningverlenende 
instanties en de rechterlijke macht prioritering en heldere keuzes nodig zijn bij de uitvoering 
van projecten. Waar het in deze voorbeelden over ‘menskracht’ gaat, zouden ook ‘grond-
stoffen’, ‘ruimte’, ‘stikstofrechten’ en/of ‘subsidiegelden’ kunnen worden ingevuld. 
De uitdaging zal er in liggen om praktisch toepasbare afwegingskaders voor ‘prioritering in 
geval van schaarste’ te formuleren.
2.3 Klimaatadaptatie
Klimaatrisico’s maken een verdere ontwikkeling van het klimaatadaptatiebeleid noodzakelijk
Het klimaat verandert, met uiteenlopende risico’s tot gevolg, zoals een stijgende zeespiegel, 
weersextremen of langdurige droogte. De impacts van deze klimaatrisico’s in Nederland zijn 
groot vergeleken met de gevolgen van andere nationale veiligheidsrisico’s. Dit heeft 
voornamelijk te maken met de omvang van de gebieden die getroffen kunnen worden door 
klimaatrampen. Omdat grote gebieden geraakt kunnen worden, bijvoorbeeld door een 
overstroming, een orkaan (Caribisch deel) of extreme hitte en droogte, kan het grondgebied 
of de ecologie ook op grote schaal worden aangetast, kan de biodiversiteit afnemen, 
kunnen er veel slachtoffers vallen, kan er een groot tekort aan primaire levensbehoeften 
ontstaan en kan de dagelijkse gang van zaken ernstig verstoord raken (ANV 2022). Dit maakt 
klimaatadaptatie en klimaatadaptatiebeleid noodzakelijk. Belangrijke klimaatrisico’s in 
Nederland zijn gerelateerd aan de thema’s overstroming, wateroverlast, droogte en hitte. 
36 | Balans van de Leefomgeving 2023
