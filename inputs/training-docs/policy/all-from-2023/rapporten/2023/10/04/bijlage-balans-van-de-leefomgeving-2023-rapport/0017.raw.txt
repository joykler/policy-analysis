Bovendien staat Nederland voor een aantal opgaven, zoals de energietransitie en het 
bouwen van 900.000 woningen, waar nog een aanzienlijke vraag naar grondstoffen uit 
voort zal komen. Een oplossing om primaire abiotische grondstoffen te vervangen door 
secundaire materialen is maar in beperkte mate mogelijk met de beschikbare materialen 
in de Nederlandse economie; de totale vraag naar gerecyclede grondstoffen voor eigen 
gebruik in Nederland en voor de Nederlandse economie bedraagt respectievelijk zo’n 4 tot 
8 maal de huidige beschikbare hoeveelheid secundair materiaal. Een andere oplossings-
richting is het vervangen van abiotische grondstoffen door biotische grondstoffen, 
zoals hout en biogassen, maar de productie daarvan kan druk geven op het landgebruik 
voor andere doelen zoals woningbouw, voedsel en natuur.
Door de energietransitie is er een sterk toenemende vraag naar kritieke materialen
Naast het verminderen van de milieudruk door grondstoffengebruik is een circulaire 
economie er ook op gericht om de Nederlandse economie minder afhankelijk te maken 
van (te importeren) grondstoffen. Die afhankelijkheid is nog niet afgenomen; de Nederlandse 
economie heeft te maken met de nodige leveringsrisico’s. Dit is vooral merkbaar in de 
maakindustrie bij hightechproducten, zoals ICT en elektronica. Levertijden en prijzen van 
grondstoffen en onderdelen zijn sinds 2020 sterk toegenomen. De komende decennia zal de 
vraag naar kritieke materialen zoals lithium, kobalt en zeldzame aardmetalen wereldwijd en 
dus ook in Nederland sterk toenemen omdat ze nodig zijn voor de energietransitie, 
onder andere in batterijen, elektromotoren, dynamo’s en voor de bouw van windmolens. 
De energietransitie zal naar verwachting leiden tot een grotere afhankelijkheid van China, 
omdat China een groot deel van de zeldzame aardmetalen levert en een dominante positie 
heeft in de mondiale raffinage van deze metalen.
Gedragsverandering en meer verplichtend beleid zijn noodzakelijk voor de gewenste versnelling van 
de circulaire transitie
De omvang van de circulaire economie in Nederland is bescheiden. Hoewel het aantal 
circulaire bedrijven toeneemt, geven ondernemers aan dat er diverse belemmeringen zijn. 
Dit betreft onder andere het onvoldoende beprijzen van milieueffecten, de moeite die 
mkb’ers hebben om externe financiering aan te trekken voor circulaire verdienmodellen, 
en de huidige wet- en regelgeving rond afval. Aan de consumptiekant vraagt de transitie 
naar een circulaire economie om gedragsverandering. Vooralsnog zijn consumenten maar 
heel beperkt geneigd om hun gedrag te veranderen, mede door (culturele) gewoonten en 
institutionele belemmeringen. Consumenten willen wel afval gescheiden inzamelen en 
tweedehandsspullen wegbrengen, maar ze zijn veel minder bereid om tweedehandsproducten 
te kopen, en delen of huren van producten willen ze nauwelijks. Hierdoor blijft een 
substantiële marktvraag naar circulaire producten en diensten uit.
De huidige beleidsaanpak is met name gericht op het ondersteunen en faciliteren van 
circulaire initiatieven van partijen die vooral aan het experimenteren zijn. Om substantiële 
stappen te kunnen zetten richting een circulaire economie zijn er naast faciliterend beleid, 
beprijzende en normerende instrumenten nodig, zowel op nationaal als Europees niveau. 
Toekomstbestendig kiezen, rechtvaardig verdelen |
