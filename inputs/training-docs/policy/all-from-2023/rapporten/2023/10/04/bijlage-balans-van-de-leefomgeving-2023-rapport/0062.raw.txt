3.3.2 Hindernissen
Nog geen versnelling van de transitie zichtbaar
De transitie naar een circulaire economie in 2050 vraagt om veranderingen op korte 
termijn: het huidige lineaire systeem moet onder druk worden gezet. Op dit moment is die 
druk er nog te weinig; er is geen versnelling zichtbaar in de transitie naar een circulaire 
economie. Zo schommelt het aandeel ‘circulair’ in de totale economie de laatste decennia 
tussen de 4,2 en de 4,4 procent (CBS 2022). Er is wel een beperkte voortgang zichtbaar in 
2022 ten opzichte van 2020 in de activiteiten en middelen die bedrijven, burgers en 
overheden in Nederland inzetten om meer circulair te produceren en te consumeren. Zo is 
het aantal circulaire bedrijven toegenomen, net als de werkgelegenheid in sectoren met 
circulaire activiteiten, het aantal wetenschappelijke publicaties over circulaire economie en 
de totale geldelijke bijdrage aan circulaire projecten van de overheid via de Rijksdienst voor 
Ondernemend Nederland (RVO). In veel gevallen is de toename echter vooral in absolute zin 
zichtbaar. In relatieve zin zien we een ander beeld. Circulaire bedrijven beslaan bijvoorbeeld 
nog steeds ongeveer 6 procent van het totale aantal Nederlandse bedrijven en de financiële 
ondersteuning voor circulaire activiteiten is al jaren constant met zo’n 10 procent van de 
totale ondersteuning uit de onderzochte RVO-regelingen. Veel circulaire initiatieven 
verkeren nog in een beginfase en opschaling of doorbraak is meestal niet zichtbaar 
(Hanemaaijer et al. 2023). 
Huidige spelregels belemmeren circulaire ondernemers 
Circulaire oplossingen passen niet zomaar in de routines, gewoontes, businessmodellen 
en spelregels van de huidige economie. Belemmeringen voor circulaire ondernemers en 
innovatieve circulaire bedrijven zijn veelal hardnekkig. Dat geldt bijvoorbeeld voor de 
moeite die mkb’ers hebben om externe financiering aan te trekken voor circulaire verdien-
modellen. Ook worden milieueffecten onvoldoende doorberekend in de prijzen. 
Verder belemmert de huidige (handhaving van) wet- en regelgeving circulaire activiteiten, 
bijvoorbeeld wanneer materialen met een wettelijke afvalstatus niet als secundair materiaal 
ingezet mogen worden. Dat wordt in het NPCE ook onderkend en er wordt inmiddels 
gewerkt aan de oprichting van het Kennisplaform ‘Afval of niet’. Daarnaast ervaren 
ondernemers een gebrek aan concrete richting en coördinatie van de overheid om 
ingrijpende veranderingen in de productie- en consumptieketen tot stand te brengen 
(Beumer & Haverkort 2022). Door deze belemmeringen rendeert circulair ondernemen nog 
niet voldoende en ontbreekt er vooralsnog een substantiële marktvraag naar en aanbod van 
circulaire producten en diensten.
Huidige prikkels leiden vooral tot laagwaardige recycling
Veel van de activiteiten die maatschappelijke partijen ondernemen zijn nog steeds gericht 
op (laagwaardige) recycling. Dit is bijvoorbeeld te zien bij innovatieprojecten, innovatieve 
bedrijven en de financiële ondersteuning door RVO. De manier waarop nu wordt gestuurd 
en ingezet op recycling is vooral gericht op hoeveelheden en niet op de kwaliteit. Dit is het 
gevolg van de al langer aanwezige focus op de beperking van het afvalvolume. 
62 | Balans van de Leefomgeving 2023
