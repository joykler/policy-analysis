vooral als ontwikkelingen in het heden tot een bepaalde richting leiden. Zo voeren het nu 
steeds verder oplopende woningtekort en het voor de bouwsector verslechterde investerings-
klimaat, de druk op om snel en veel te (blijven) bouwen op buitenstedelijke locaties; buiten 
de stad is er immers meer ruimte, is het grondeigendom vaak makkelijker te regelen en is 
het eenvoudiger bouwen dan op compacte binnenstedelijke locaties. Daarbij is het zaak om 
de lessen uit de Vinex-periode ter harte te nemen, waarin ook een groot aantal woonwijken 
werd gerealiseerd op uitleglocaties. Deze wijken pakten soms monofunctioneel uit, 
de woningtypen en -prijzen waren geschikt voor een beperkte doelgroep, en ze bevonden 
zich vaak op autolocaties.
De nieuw te bouwen NOVEX-wijken zouden dus kunnen worden gericht op een mix aan 
doelgroepen en een goede ontsluiting per fiets en openbaar vervoer. De locatie van 
nieuwbouw heeft immers grote invloed op mobiliteitspatronen. Ook na de Vinex, in de 
afgelopen jaren, zijn veel nieuwe stedelijke functies – wonen, werken, voorzieningen – 
gerealiseerd in suburbane gebieden en op autoafhankelijke locaties. Dit had een toename 
van drukte op (snel)wegen in stedelijke regio’s tot gevolg, terwijl op stedelijke locaties die 
ook met openbaar vervoer of fiets goed bereikbaar zijn, veel minder werd gebouwd. 
Woningbouw in stedelijke centra en nabij openbaarvervoerknooppunten, zoals voorgesteld 
voor de NOVEX-gebieden, kan de bereikbaarheid per fiets en openbaar vervoer verbeteren, 
en de autoafhankelijkheid beperken. De Vinex-periode en recentere nieuwbouw laten zien 
dat de praktijk echter weerbarstig is en dat een goede samenhang tussen ruimte en 
mobiliteit aanhoudend aandacht behoeft. Bovendien speelt bij de NOVEX een nieuwe 
opgave: bij nieuwe uitleglocaties zal rekening moeten worden gehouden met klimaat-
adaptatie en met het NOVI-principe van ‘bodem en water sturend’.
20 | Balans van de Leefomgeving 2023
