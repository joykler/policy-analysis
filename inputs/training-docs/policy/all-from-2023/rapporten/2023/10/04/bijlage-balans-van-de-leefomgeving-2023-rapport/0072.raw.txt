• Duurzamere landbouw in Nederland is alleen haalbaar als niet alleen de landbouw, maar 
ook de voedselconsument en de ketenpartijen hun bijdrage aan verduurzaming leveren. 
Het Nederlandse beleid streeft wel veranderingen na, maar stuurt nog onvoldoende aan 
op een transitie naar een duurzaam landbouw-voedselsysteem. Dit heeft als risico dat het 
huidige systeem blijft bestaan en er onvoldoende op een echte transitie wordt ingezet.
4.1 Samenhang opgaven natuur, water en klimaat
Centraal in dit hoofdstuk staan de opgaven voor natuur, water en klimaat, en het daarmee 
samenhangende beleid en doelen (figuur 4.1). Bij klimaat kijken we specifiek naar reductie 
van broeikasgasemissies en CO -vastlegging (klimaatmitigatie) van landbouw en landgebruik. 
2
We focussen hierbij op de productiewijze van de landbouw, de wijze van landgebruik en 
voedselconsumptie die van grote invloed zijn op het behalen van deze doelen. De keuzes 
die het beleid hiervoor maakt hebben overigens ook gevolgen voor de natuur, milieukwali-
teit en broeikasgasuitstoot buiten Nederland, maar deze gevolgen komen in deze Balans 
niet aan de orde.
Vraagstukken rond natuur, water, klimaat, landbouw en voedsel zijn de laatste jaren 
prominent op de agenda van de Nederlandse samenleving komen te staan na een aantal 
ingrijpende gebeurtenissen en ontwikkelingen.
Op 29 mei 2019 oordeelde de Raad van State dat het Programma Aanpak Stikstof niet 
gebruikt mag worden om toestemming te geven voor activiteiten die extra stikstofuitstoot 
veroorzaken. Deze aanpak bood niet voldoende waarborgen voor natuurbehoud en 
-herstel. Na deze uitspraak ontstond wat ook wel de stikstofcrisis is gaan heten: bij 
onvoldoende natuurherstel en een hoge stikstofdepositie is het lastig geworden om 
natuurvergunningen te verkrijgen of te behouden voor economische activiteiten die 
stikstof uitstoten, zoals voor woningbouw en infrastructuur, maar ook voor activiteiten 
voor de energietransitie. Diverse sectoren staan hierdoor onder druk om hun stikstof-
uitstoot te reduceren, wat ook leidt tot oplopende spanningen in de landbouwsector en 
de maatschappij.
Daarnaast is door een reeks van droge groeiseizoenen tijdens de afgelopen jaren duidelijker 
geworden wat de gevolgen kunnen zijn van extreme weersomstandigheden voor landbouw, 
natuur en waterkwaliteit. Extreem weer zal door klimaatverandering steeds frequenter 
voorkomen. Ook zorgt de oorlog in Oekraïne voor onzekerheid in Nederland over de import 
van veevoer en hoge prijzen voor energie en kunstmest en daarmee ook voor hogere prijzen 
voor Nederlandse landbouwproducten. 
72 | Balans van de Leefomgeving 2023
