succesvolle technologische interventies zijn het invoeren van de katalysator bij motor-
voertuigen en het vervangen van CFK-houdende drijfgassen in spuitbussen door 
ozonvriende lijke drijfgassen. Dit soort technische oplossingen is goed in te passen in 
bestaande maatschappelijke en economische processen, omdat ze niet of nauwelijks om 
gedragsverandering vragen. 
Het gangbare leefomgevingsbeleid stuit op grenzen
De effectiviteit van het gangbare leefomgevingsbeleid neemt echter af. Het PBL constateert 
in diverse eerdere Balansen van de Leefomgeving, en ook nu weer, dat de druk op de 
leefomgeving niet of nauwelijks afneemt. Intussen is het met de kwaliteit van de leef-
omgeving dermate slecht gesteld dat een aantal belangrijke leefomgevingsdoelen waarschijn-
lijk niet wordt gehaald. Het voldoen aan de KRW-richtlijn in 2027, de doelen voor natuur-
herstel (VHR), het fors verminderen van het primaire (abiotische) grondstoffengebruik, 
en het realiseren van 900.000 woningen in 2030 gaat hoogstwaarschijnlijk niet lukken. 
En of het lukt om in 2030 de broeikasgasemissies te hebben teruggebracht met ten minste 
55 procent is ook heel onzeker.
De effectiviteit van maatregelen die vooral op verdere optimalisering zijn gericht begint 
steeds meer op grenzen te stuiten. De relatief eenvoudige technische oplossingen, het 
zogenoemde ‘laaghangend fruit’, zijn inmiddels al toegepast. De investeringskosten voor 
nieuwe technologieën nemen toe, terwijl de bijdrage aan een verdere afname van de druk 
op de leefomgeving gering is of niet met zekerheid is vast te stellen. De milieudruk uit de 
veehouderij loopt bijvoorbeeld al lange tijd gelijk op met de omvang van de veestapel. 
Van een significante afname van de milieudruk is hier de laatste 10 jaar niet of nauwelijks 
sprake geweest (PBL et al. 2023). En ook de creatieve arrangementen die zijn gericht op het 
creëren van meer ruimte voor economische ontwikkeling door te beloven de negatieve 
effecten op de leefomgeving later of elders te compenseren, stuiten steeds vaker op 
grenzen. Een bekend en ook verstrekkend voorbeeld is het Programma Aanpak Stikstof 
(PAS), dat door de rechter ongeldig is verklaard. Andere, meer fundamentele oplossingen 
zijn nodig.
Daarnaast beïnvloeden oplossingen voor leefomgevingsvraagstukken elkaar en gaan de 
opgaven over gemeente- en provinciegrenzen heen. Er is dan ook een samenhangende 
aanpak nodig, waarbij tal van actoren en bestuurslagen zijn betrokken. Deze complexiteit 
maakt (de uitvoering van) het leefomgevingsbeleid er niet eenvoudiger op. Decentrale 
overheden zijn in toenemende mate betrokken bij zowel de nadere invulling als de 
uitvoering van beleid. Denk aan de Regionale Energie Strategieën met de gemeenten, 
en aan het Nationaal Programma Landelijk Gebied met provincies. Dat is een welkome 
ontwikkeling omdat veel leefomgevingsbeleid in de regio samenkomt en daar (onder 
andere ruimtelijk) moet worden afgewogen en ingepast (PBL 2021a). Tegelijkertijd is dat een 
complexe opgave voor de betrokken partijen zelf, die hoge eisen stelt aan de uitvoering van 
het beleid. Hier is niet altijd voldoende oog voor (zie ook Tjeenk Willink 2021).
Toekomstbestendig kiezen, rechtvaardig verdelen | 11
