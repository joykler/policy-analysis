Toekomstbestendige keuzes vragen om een samenhangende, heldere en breed gedragen visie
Doordachte keuzes in het leefomgevingsbeleid vragen in ieder geval om het in samenhang 
beschouwen van de leefomgevingsopgaven. Daarbij moet rekening worden gehouden met 
oplossingen die elkaar mogelijk in de weg zitten of juist versterken. Het vraagt ook om 
rekening houden met de aansluiting bij de uitvoeringspraktijk, en om een expliciete en 
zorgvuldige afweging van de (verdeling van) lusten en lasten voor sectoren en bevolkings-
groepen. Het vraagt, kortom, om een samenhangende, heldere en breed gedragen visie, 
waaraan het nu nog ontbreekt.
Zo’n visie is cruciaal om belangen en afwegingen te verkennen, in kaart te brengen én te 
communiceren. Ook in relatie tot transities en maatschappelijke transformatie is een 
belangrijke rol weggelegd voor visies. Met een visie kan richting en inspiratie worden 
gegeven aan het handelen van verschillende maatschappelijke partijen. Daarbij kan een 
visie onderbouwing geven aan maatschappelijke langetermijndoelen, het zo nodig 
aanpassen van die doelen, en het inzetten van uiteenlopende beleidsinstrumenten 
(Nabielek et al. 2023). Een visie kan verder behulpzaam zijn bij het verkennen van mogelijke 
paden naar een gewenst toekomstbeeld, en van de keuzes en keuzemomenten die aan deze 
paden verbonden zijn. Een visie kan zo ook een basis zijn voor het maatschappelijke debat. 
Vervolgens vraagt het de bestuurlijke moed en discipline om de keuzes te maken op het 
moment dat dit nodig is en niet te wachten met het maken van keuzes totdat er een crisis 
ontstaat.
Een samenhangende, heldere en breed gedragen visie is niet zomaar gemaakt, zoals ook 
blijkt uit het stranden van het Landbouwakkoord in juni 2023. Er zijn echter ook goede 
voorbeelden uit de Nederlandse bestuurlijke geschiedenis. De Vierde Nota Ruimtelijke 
Ordening (VINO) bijvoorbeeld, uit eind jaren tachtig, leverde een belangrijke impuls voor 
het huidige aantrekkelijke vestigingsklimaat van Nederland (De Klerk & Van der Wouden 
2021). Naast een perspectief op de toekomst, werd in de nota ook beschreven hoe de 
overheid dat wilde bereiken – ‘2015, daar wordt nu aan gewerkt’. Hieruit volgden nu 
welbekende projecten waaronder de Vinex-wijken, de Hogesnelheidslijn en de Betuweroute, 
en sleutelprojecten zoals de Kop van Zuid in Rotterdam en Céramique in Maastricht. 
De renovatie van stations zoals Arnhem en Rotterdam Centraal volgden in een tweede 
generatie ‘Nieuwe Sleutelprojecten’. 
Een toekomstbestendige visie bevat ook een perspectief op rechtvaardigheid
De samenleving ontkomt er niet aan om ingrijpende keuzes te maken met betrekking tot de 
leefomgeving. Het PBL heeft in de Ruimtelijke Verkenning van 2023 laten zien hoe verschillende  
normatieve scenario’s tot verschillende ruimtelijke invullingen van de samenhangende 
leefomgevingsopgaven leiden. Ook daar is een belangrijke boodschap dat in geen enkel 
scenario 100 procent doelbereik op alle leefomgevingsdoelen mogelijk is, en dat ieder 
scenario vraagt om het maken van fundamentele (maar per scenario verschillende) keuzes 
(PBL 2023a).
Toekomstbestendig kiezen, rechtvaardig verdelen |
