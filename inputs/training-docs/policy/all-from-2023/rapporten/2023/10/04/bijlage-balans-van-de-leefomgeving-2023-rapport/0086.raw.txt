Door het vrijwel gelijk blijven van de veestapel, nam ook de mestproductie nauwelijks af. 
Gemiddeld over 2019-2021 was 69 procent van de stikstofuitscheiding en 60 procent van de 
fosfaatuitscheiding afkomstig van rundvee (CLO 0104). In 2022 produceerden zeven van de 
tien melkveebedrijven meer dierlijke mest dan volgens de gebruiksnormen op eigen grond 
mag worden aangewend (CLO 0528). Om aan de wettelijke normen te kunnen voldoen, 
wordt rundveemest vooral binnen Nederland verplaatst naar bedrijven die nog plaatsings-
ruimte hebben, en nauwelijks geëxporteerd of verwerkt (CLO 0403). 
In de tuin- en akkerbouw wordt veelvuldig gebruik gemaakt van chemische gewas-
beschermingsmiddelen. De afzet van deze middelen schommelde van 1995 tot 2017 tussen 9 
en 12 miljoen kilo, maar blijft sinds 2018 onder de 10 miljoen kilo (CLO 0015). Vooral de 
afzet van middelen voor schimmel- en bacteriebestrijding en onkruidbestrijding nam af. 
Het gebruik van middelen voor insecten- en mijtenbestrijding nam echter toe (CLO 0560). 
Insecticiden hebben het grootste aandeel in de milieubelasting van bijvoorbeeld het 
oppervlaktewater, wat risico’s oplevert voor het waterleven. Deze risico’s kunnen toenemen, 
zelfs als emissies dalen. Zo was in de periode 2012-2016 het berekende risico voor 
waterorganismen met 32 procent gestegen terwijl emissies waren gedaald ( CLO 0548). 
Dit was het gevolg van een verschuiving naar het gebruik van gewasbeschermingsmiddelen 
met een hogere toxiciteit (PBL 2019b).
Ook blijkt dat vooral het gebruik van insecticiden, naast het gebruik van meststoffen en het 
verdwijnen van voldoende leefgebied, niet alleen een belangrijke rol speelt bij de achter-
uitgang van plaag-insecten, maar ook bij veel als nuttig en waardevol beschouwde insecten 
zoals bestuivers (Kleijn et al. 2018). Op Europese schaal is gebleken dat het gebruik van 
insecticiden en mest de belangrijkste oorzaken van de achteruitgang van vogelpopulaties 
zijn (Rigal et al. 2023). Naast negatieve effecten op insecten, vogels en waterleven, heeft het 
gebruik van gewasbeschermingsmiddelen in combinatie met hoog mestgebruik in de 
gangbare landbouw, ook geleid tot een achteruitgang in bodembiodiversiteit en ecosysteem-
diensten (Bloem et al. 2006; Rutgers et al. 2007; Tsiafouli et al. 2015; FAO et al. 2020). 
Landbouwbeleid onvoldoende concreet en afgestemd op integrale verduurzaming van de landbouw
Hoewel er met het landbouwbeleid tot ongeveer 10 jaar geleden veel is bereikt (figuur 4.5), 
worden de doelen voor natuur, water en klimaat met de huidige landbouwpraktijk en het 
huidige beleid niet gehaald. Zo is de doelstelling van de minister van LNV in 2008 dat de 
veehouderij in Nederland zich in 15 jaar zou ontwikkelen ‘tot een in alle opzichten duurzame 
veehouderij, met een breed draagvlak in de samenleving. Dan bedoel ik een veehouderij die produceert met 
respect voor mens, dier en milieu waar ook ter wereld’ (LNV 2009), niet gehaald.
Ook de visie ‘Landbouw, Natuur en Voedsel: Waardevol en Verbonden’ (LNV 2018b) over een 
omslag naar een kringlooplandbouw en het bijbehorende realisatieplan (LNV 2019a) heeft 
vooralsnog tot weinig concrete actie en verandering in de praktijk geleid. Concrete doelen 
en instrumenten ontbreken grotendeels, evenals systematische monitoring en evaluatie. 
Veel van het beleid dat door kabinet-Rutte IV is voorgesteld (zoals het NPLG, zie paragraaf 4.4) 
is meer in overeenstemming met de kringloopvisie.
86 | Balans van de Leefomgeving 2023
