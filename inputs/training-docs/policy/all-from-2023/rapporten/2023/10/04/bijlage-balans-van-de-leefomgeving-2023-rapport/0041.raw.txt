2.3.2 Droogte en watertekorten in het landelijk gebied
Toenemende droogte en watertekorten hebben in het landelijk gebied negatieve gevolgen voor 
natuur, landbouw, bebouwing en infrastructuur
De waargenomen neerslag- en verdampingstrends laten zien dat zowel individuele als 
meerjarige extreem droge zomers waarschijnlijker worden (KNMI 2021). De gevolgen hiervan 
– zoals een forse achteruitgang van grond- en regenwaterafhankelijke natuurgebieden, 
landelijke opbrengstderving in de landbouw, schade aan funderingen en infrastructuur en 
extra bodemdaling – zijn aanzienlijk. Deze effecten komen boven op al optredende gevolgen 
van interne verzilting, bodemdaling en verdroging. Op de zandgronden versterkt de 
toenemende droogte de jarenlang opgebouwde effecten van verdroging als gevolg van 
ontwatering en drinkwaterwinningen.
De droge en hete zomers leiden niet alleen tot een grotere watervraag van de al kwetsbare 
natuur, ook de concurrerende watervraag voor drinkwater en beregening neemt toe, met 
een verdere daling van de grondwaterstanden tot gevolg. Dit is in 2018 gebleken en daarna 
in 2019, 2020 en 2022: bijna alle grond- en regenwaterafhankelijke natuurgebieden (zoals 
hoogveen, beekdalen en natte heide) staan hierdoor onder druk, met soms onomkeerbare 
schade tot gevolg (Deltares 2021). Daarnaast neemt als gevolg van toenemende droogte de 
kans op onbeheersbare natuurbranden toe; natuurbranden die met de huidige tactiek, 
techniek en capaciteit van de brandweer niet meer te bestrijden zijn. De toename van het 
aantal natuurbranden en hun intensiteit zal, in combinatie met een verdere verdichting van 
Nederland, de gevolgen ervan versterken (NIPV et al. 2023).
Het economische effect van de droogte werd in 2018 geschat op netto 450 tot 2.080 miljoen 
euro; het grootste economische effect was voor de landbouw, met name de aardappelzetmeel-
industrie (Ecorys 2019). De opbrengstderving in de landbouw als gevolg van droogte en 
verzilting neemt naar verwachting verder toe (Deltares 2021).
Droogte versterkt bestaande bodemdalingsproblematiek in veenweidegebieden
Ongeveer 9 procent (200.000 hectare) van het oppervlak in Nederland bestaat uit laagveen. 
De gemiddelde bodemdaling in deze laagveengebieden is 8-9 millimeter per jaar. Dit leidt 
dit tot een onomkeerbaar verlies van jaarlijks 870 hectare veengrond door oxidatie en het 
verdwijnen van bijbehorende natte natuur. Bovendien dient volgens het Klimaatakkoord de 
huidige 5-7 megaton uitstoot van CO uit het veenweidegebied in 2030 met rond 1 megaton 
2
te zijn gereduceerd (Deltares 2021). Ingezet kan worden op het verhogen van het grondwater-
peil om bodemdaling te minimaliseren en de uitstoot van broeikasgassen te reduceren. 
In (extreem) droge periodes is er echter waarschijnlijk onvoldoende water beschikbaar om 
grondwaterpeilen hoog te houden. Dit vergt waterbeheer dat nauwkeurig is afgestemd op 
zowel wat nodig is voor het landgebruik als voor minimalisering van de CO -en methaan-
2
uitstoot. Dit kan nopen tot aangepaste landbouwpraktijken, een omkering van de trend tot 
intensivering van de landbouw of zelfs tot omvorming naar natuur (Deltares 2021).
Klimaatverandering en energie | 41
