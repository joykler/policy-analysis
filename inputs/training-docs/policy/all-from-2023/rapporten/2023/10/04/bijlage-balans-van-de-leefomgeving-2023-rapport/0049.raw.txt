3 Circulaire economie
3.0 In het kort 
• Het recent uitgebrachte Nationaal Programma Circulaire Economie 2023-2030 (NPCE) zet 
de circulaire ambities voor Nederland stevig neer. Om een volledig circulaire economie te 
realiseren is het noodzakelijk om meer gebruik te maken van beprijzende en normerende 
instrumenten zowel op nationaal als Europees niveau; om de governance tussen 
verschillende departementen te versterken; en om duidelijke afspraken te maken met 
maatschappelijke partijen. Aanvullend zijn structureel extra financiële middelen nodig 
voor de uitvoering en versnelling van de circulaire transitie.
• De door kabinet-Rutte IV beoogde halvering in 2030 van de hoeveelheid primaire abiotische 
grondstoffen in Nederland gebruikte abiotische grondstoffen wordt, gezien de verwachte 
trendmatige ontwikkeling, hoogstwaarschijnlijk niet gehaald. Dit ondanks de tijdelijke 
afname van het grondstoffen gebruik tijdens de coronalockdown in 2020. Wat betreft de 
afhankelijkheid van belangrijke grondstoffen van andere landen zijn de leveringsrisico’s 
voor de Nederlandse economie toegenomen, eerst door de coronacrisis en daarna door 
de inval van Rusland in Oekraïne. 
• Het huidige systeem van volumedoelen voor afval en de vormgeving van instrumenten, 
zoals de Uitgebreide Producentenverantwoordelijkheid (UPV), zorgt vooral voor een 
toename in veelal laagwaardige recycling. De ambitieuze circulaire doelen vragen om 
aanscherping van de UPV-doelen, met eisen die in de loop der tijd strenger worden en 
gericht zijn op het steeds hoogwaardiger toepassen van gerecycled materiaal, een langere 
levensduur van producten en vermindering van het grondstoffengebruik. Dit stelt in 
hoge mate eisen aan het ontwerp van producten. 
• Circulaire oplossingen bieden aanvullende emissiereductiemogelijkheden op het huidige 
klimaatbeleid. Deze oplossingen zijn gericht op de hele productieketen (ook buiten 
Nederland) en op verlenging van de levensduur van producten om zo het primair 
grondstoffengebruik en de CO2-uitstoot te verminderen. Op dit moment komen 
circulaire oplossingen die buiten Nederland of pas in de toekomst emissiereductie 
opleveren echter niet in aanmerking voor financiering uit de klimaatmiddelen. 
Circulaire economie  |
