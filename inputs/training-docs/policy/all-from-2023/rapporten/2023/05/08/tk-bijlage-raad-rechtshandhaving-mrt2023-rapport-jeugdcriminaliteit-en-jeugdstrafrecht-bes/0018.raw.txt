De toenmalige procesmanager van het Veiligheidshuis deelde in het kader van onderzoek 
van de Raad mee dat een destijds is onderzocht of een systeem als de Verwijsindex 
Risicojongeren (VIR), zoals die in (Europees) Nederland wordt gehanteerd, juridisch gezien 
ook in Caribisch Nederland (CN) zou kunnen worden ingevoerd. Uit dat onderzoek bleek 
onder andere dat de indicatoren van de VIR niet geschikt waren voor CN en dat de Wet 
bescherming persoonsgegevens (WBP) zou moeten worden aangepast. Zonder aanpassing 
zouden de jongeren of hun ouders toestemming moeten geven voor de registratie als 
risicojongere. De inschatting was dat die toestemming vaak niet zou worden gegeven en dat 
de registratie daardoor onbetrouwbaar zou worden. Deze procesmanager heeft vervolgens 
een eindevaluatie opgesteld waarin werd aanbevolen om op basis van bestaande 
rapportages van organisaties als Voogdijraad Caribisch Nederland (VRCN), SRCN en 
Jeugdzorg (onderdeel van Zorg en Jeugd Caribisch Nederland (ZJCN; voorheen Jeugdzorg en 
Gezinsvoogdij Caribisch Nederland) een beeld op te stellen. Volgens haar zou een 
samenvatting van die rapportages ook kunnen leiden tot een beeld van de risicojongeren. Zij 
heeft dit voorstel ingebracht in een overleg van de beleidsmedewerkers in de justitieketen. 
Dit voorstel is besproken met alle partijen. Het bleek lastig te zijn om de rapporten vanuit 
het systeem te vergelijken en om te voorkomen dat informatie er dubbel in zou komen.  
Deze procesmanager heeft in 2022 de SRCN verlaten en al haar werkdocumenten 
opgeschoond. Het betreffende document (eindevaluatie) is niet meer te vinden bij de SRCN. 
Uit navraag bij het Directoraat-Generaal Straffen en Beschermen (DGSenB) van het 
ministerie van JenV blijkt dat op basis van de eindrapportage uit 2018 de verwachting was 
dat gestart kon worden met het registreren van risicojongeren. In verband met de vele 
personele wisselingen bij de betreffende directie van DGSenB is het nu niet meer te 
herleiden wat er de afgelopen jaren over de registratie van risicojongeren is geadviseerd of 
besloten.  
 
Beoordeling 
In opdracht van het ministerie is de aanbeveling van de Raad destijds voortvarend opgepakt. 
Vanwege privacy-kwesties heeft de procesmanager van het Veiligheidshuis voorgesteld om 
bij wijze van alternatief te gaan werken met samenvattingen van bestaande rapportages van 
de justitiële organisaties. Dit voorstel bleek lastig uitvoerbaar.  
De Raad stelt vast dat deze aanbeveling na een hoopgevend begin uiteindelijk ‘een stille 
dood is gestorven’. Van een duidelijke afronding van de pilot is geen sprake geweest. En tot 
een gestructureerde registratie van gesignaleerde risicojongeren, zoals aanbevolen door de 
Raad, is het niet gekomen. Van enige sturing op het proces vanuit het ministerie ná de 
bedoelde rapportage door de directeur van de SRCN is niet gebleken. De personele 
wisselingen bij de betreffende beleidsdirectie kunnen het gebrek aan zicht en sturing op het 
vervolg wellicht verklaren maar niet rechtvaardigen.  
Het vorenstaande betekent dat er nog steeds geen goed beeld bestaat van de groep 
risicojongeren in Caribisch Nederland. De Raad vindt het belangrijk dat de ketenpartners 
gezamenlijk nagaan hoe dit alsnog kan worden gerealiseerd. Voor de onderbouwing en de 
monitoring van jeugdbeleid en beleid rond de preventie van jeugdcriminaliteit is zo’n beeld 
een belangrijke randvoorwaarde.  
18
