G4 Rol van de voorzitter 
De klimaattafel opereert onder de verantwoordelijkheid van het Openbaar Lichaam Bonaire (OLB) 
en het kabinet. Het OLB is opdrachtgever met instemming van de minister voor Klimaat en 
Energie namens de betrokken ministeries. Het is uitgesloten dat het OLB deze rol als 
opdrachtgever goed kan invullen zonder hiervoor extra financiële en personele middelen 
beschikbaar te krijgen. 
 
De klimaattafel wordt voorgezeten door een onafhankelijke, niet-ambtelijke voorzitter met 
ervaring, kennis en expertise, met afstand tot de politiek.  
 
De verantwoordelijkheden van de voorzitter zijn: 
• het inrichten van de klimaattafel en het bewaken van de samenhang; 
• het borgen dat leden zich committeren aan de afspraken die ze met elkaar gemaakt 
hebben; 
• het recht hebben om leden het lidmaatschap van de tafel te ontzeggen; 
• aandacht houden voor de bredere maatschappelijke inbedding; 
• een boegbeeld zijn voor de klimaattafel naar buiten toe, transparant en publiekelijk over 
besluiten communiceren en de woordvoering doen.  
 
De voorzitter rapporteert periodiek aan het OLB en aan de minister voor Klimaat en Energie. 
 
G5. Inschakelen van de expertise van de Deltacommissaris 
In Europees Nederland zorgde het organiseren van de strijd tegen de gevolgen van 
klimaatverandering voor de totstandkoming van de Deltawet, de benoeming van de 
Deltacommissaris en later het Deltaplan Ruimtelijke Adaptatie (DPRA). Daarmee kwam een 
eenduidige, consistente en bestuurlijk gedragen aanpak tot stand. Kijkend naar de bestuurlijke 
plaats en onafhankelijke positie van de Deltacommissaris in het Nederlandse bestel in het geheel 
van de vier overheidslagen, zou deze structuur doorgetrokken kunnen worden naar Caribisch 
Nederland.  
 
Als volwaardig onderdeel van Nederland zouden we bij de uitvoering de expertise van de 
Deltacommissaris moeten inschakelen. Daarbij realiseer ik mij dat door de beperkte schaal en 
capaciteit van de eilanden, versterkt door de afwezigheid van een provinciaal bestuur, de 
Deltacommissaris aan de adaptatietafel een andere rol vervult dan nu gebruikelijk in Nederland. Een 
wijziging van de Deltawet is hiervoor niet nodig. Het Rijk kan hiertoe besluiten via een bestuurlijke 
opdracht en bijbehorende middelen beschikbaar maken. De Deltacommissaris heeft aan mij kenbaar 
gemaakt hiertoe in een nader te bespreken vorm bereid te zijn. De Deltacommissaris zou ook een 
rol kunnen spelen bij het uitvoeren van de klimaatagenda's van Sint Eustatius en Saba. 
 
Voor de Deltacommissaris is een adviserende rol buiten Europees Nederland niet nieuw. Nederland 
werkt samen met overheden in vijftien deltalanden via het programma Partners voor Water, een 
onderdeel van de Nederlandse Internationale Waterambitie (NIWA). De afgelopen jaren heeft de 
Deltacommissaris bijgedragen aan de ontwikkeling en implementatie van deltaplannen op de 
Filipijnen (Masterplan Manilla Bay), in Bangladesh (Bangladesh Delta Plan) en in Vietnam (Mekong 
Delta Plan). 
 
 
 
 
 
 
   25
