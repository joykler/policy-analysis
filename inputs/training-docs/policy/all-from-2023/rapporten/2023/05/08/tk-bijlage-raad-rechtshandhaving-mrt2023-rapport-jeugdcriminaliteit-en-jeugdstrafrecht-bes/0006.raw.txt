Voorwoord 
 
‘De jeugd is de basis van onze samenleving. Of het goed gaat met de jeugd, bepaalt in 
belangrijke mate de kwaliteit van onze samenleving, nu en in de toekomst. (...) Elke dag 
waarop niet wordt geïnvesteerd in de ontwikkeling van een kind is een gemiste kans.’ 
Deze woorden uit de inleiding van het Jeugdbeleidsplan 2014-2018 van Sint Eustatius vatten 
kernachtig samen waar het volgens de Raad om draait. De jeugd mag dan wel de toekomst 
hebben, maar dat is niet voor iedere jongere vanzelfsprekend. Een zichzelf respecterende 
samenleving spant zich in om haar jeugd zoveel mogelijk de kans te bieden zich optimaal te 
ontplooien. Daarbij behoren inspanningen om jongeren te behoeden voor het inslaan van 
verkeerde wegen en om hen te helpen weer op het goede spoor te komen als het eens fout 
is gegaan. Beleid ter preventie van jeugdcriminaliteit en jeugdstrafrecht zijn in dit verband 
belangrijke ‘instrumenten’ van de overheid. 
Dit rapport van de Raad voor de rechtshandhaving gaat over beide. Het geeft inzicht in de 
opvolging van eerdere aanbevelingen van de Raad over preventie van jeugdcriminaliteit op 
de BES-eilanden en in de toepassing van het recent in Caribisch Nederland ingevoerde 
jeugdstrafrecht.  
In dit rapport vraagt de Raad nadrukkelijk aandacht voor problemen op de drie BES-eilanden 
die van invloed kunnen zijn op (jeugd)criminaliteit, problemen die de eilanden niet 
zelfstandig kunnen oplossen. De armoedeproblematiek op de eilanden staat daarbij voorop. 
Als de problemen als gevolg van de taalverschillen en de kleinschaligheid van de eilanden 
daarbij worden opgeteld, is duidelijk dat er sprake is van veel uitdagingen. Die uitdagingen 
liggen op de weg van iedereen die deel uitmaakt van de samenleving, en niet in de laatste 
plaats op die van de overheid, zowel lokaal als landelijk. De Raad hoopt dat dit rapport 
eraan zal bijdragen dat ‘de overheid’ die uitdagingen succesvol aangaat.  
Voor dit onderzoek hebben inspecteurs van de Raad gesproken met medewerkers en 
vertegenwoordigers van zestien organisaties die op enige wijze betrokken zijn bij de jeugd in 
Caribisch Nederland. De Raad dankt hen allen voor de medewerking aan dit onderzoek.  
 
DE RAAD VOOR DE RECHTSHANDHAVING  
 
Mr. M.I. Koelewijn 
Mr. L.M. Virginia  
 
 
   
  
  
6
