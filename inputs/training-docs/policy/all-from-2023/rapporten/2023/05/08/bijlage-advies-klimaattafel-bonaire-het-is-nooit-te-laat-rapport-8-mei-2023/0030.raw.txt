Deze procesmatige aanpak werkt in Europees Nederland goed. Het geeft voldoende handvatten om 
aan de slag te gaan en geeft ruimte voor eigen invulling op lokaal niveau. Zoals benoemd adviseer 
ik om een vergelijkbare procesmatige aanpak te volgen voor de klimaatagenda voor adaptatie 
waarbij de deadline voor dit plan uiterlijk op 1 januari 2024 klaar dient te zijn. Ik stel voor dat de 
Deltacommissaris de uitvoering van de afspraken van de tafel gaat begeleiden. 
 
Concreet geef ik de tafel de volgende agendapunten mee:  
 
1. Breng de kwetsbaarheden als gevolg van klimaatverandering in beeld voor Bonaire. Heb 
hierbij specifiek aandacht voor de impact van klimaatverandering op de inwoners, het koraal 
en de mangrove. 
2. Kom met elkaar door middel van een risicodialoog tot een gemeenschappelijke visie. 
3. Vertaal deze visie in een uitvoeringsagenda met concrete acties voor adaptatie, waarbij 
rollen, taken en verantwoordelijkheden tussen de (private) sectoren, maatschappelijke 
organisaties, OLB en het Rijk helder gedefinieerd zijn. 
4. Onderzoek welke andere initiatieven er lopen op Bonaire of in Caribisch Nederland die 
geïntegreerd kunnen worden in de aanpak klimaatadaptatie. 
 
Klimaatadaptatie in Caribisch Nederland vraagt andere kennis en kunde dan in Europees Nederland. 
De inwoners van Nederland, zowel in het Europese als in het Caribische deel, zijn gevormd door een 
historie van leven met het water. In Europees Nederland is er veel expertise ontwikkeld. Voor 
Caribisch Nederland is dit nog beperkt. De uitdagingen voor Caribisch Nederland als gevolg van 
klimaatverandering maken dat meer kennis noodzakelijk is. In dit advies heb ik de 
(wetenschappelijke) lacunes gedefinieerd. Adaptatie is potentieel lastig door een gebrek aan 
(wetenschappelijke) kennis en de versnippering van de ervaringskennis over de verandering in land 
en zee beschikbaar bij de inwoners. Het is aan de klimaattafel Bonaire om te bepalen welke kennis 
er nog mist en wat de belangrijkste vragen zijn waar de komende jaren nog een antwoord op nodig 
is. 
 
Concreet geef ik de tafel het volgende agendapunt mee:  
 
5. Maak een onderzoeksagenda op basis van de kennis die nog mist en waar we de komende 
jaren een antwoord op nodig hebben. 
 
Een aanpak op klimaatadaptatie is sterk verbonden met de ruimtelijke visie voor Bonaire, Saba en 
Sint Eustatius. De ruimtelijke keuzes die gemaakt worden hebben invloed op de directe risico’s voor 
inwoners op de eilanden. Ruimtelijke keuzes bepalen de ruimte die gegeven wordt aan natuurlijke 
bescherming om de effecten van klimaatverandering tegen te gaan zoals de groei en het 
beschermen tegen erosie van mangrovebossen. De minister voor VRO heeft in januari 2023 een 
beleidsagenda volkshuisvesting en ruimtelijke ordening naar de Tweede Kamer gestuurd. Deze 
agenda is de basis voor het ruimtelijk ontwikkelingsprogramma waaraan nu gewerkt wordt door het 
OLB en het ministerie van BZK. Vervolgens is het aan het OLB om dit in een eilandspecifiek ruimtelijk 
ontwikkelingsplan te vertalen. Deze trajecten raken aan de opdracht van de klimaattafel. 
 
Concreet geef ik de tafel het volgende agendapunt mee: 
 
6. Maak duidelijk hoe de te maken afspraken in een Klimaatakkoord samenhangen met de 
beleidsagenda volkshuisvesting en ruimtelijke ontwikkeling Caribisch Nederland voor 
Bonaire. Zorg dat de (potentiële) risico’s als gevolg van klimaatverandering leidend zijn in 
ruimtelijke keuzes en vergunningverlening. 
 
   29
