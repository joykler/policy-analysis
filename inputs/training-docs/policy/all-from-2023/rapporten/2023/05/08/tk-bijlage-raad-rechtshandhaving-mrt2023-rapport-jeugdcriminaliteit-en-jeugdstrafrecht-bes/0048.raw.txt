In verschillende interviews van de Raad werd de wenselijkheid van de aanstelling van een 
coördinator jeugdstrafrecht onderschreven. De organisaties spannen zich in om de eigen 
taken uit te voeren maar organisatie-overstijgende taken blijven liggen. Meerdere 
gesprekspartners noemden als voorbeeld het Halt-traject, dat volgens hen nu onvoldoende 
op de kaart staat en daardoor nog niet doeltreffend is.  
 
De VRCN gaf aan behoefte te hebben aan meer ketenbrede sturing vanuit het ministerie van 
JenV. Het zou de betrokken organisaties stimuleren wanneer het ministerie zich meer 
betrokken zou tonen en met concrete vragen zou komen over de gang van zaken en over de 
voortgang. 
DGSenB liet in het kader van het onderzoek van de Raad in september 2022 weten te zullen 
gaan bekijken of het ministerie van JenV een coördinator jeugdstrafrecht kan gaan 
faciliteren en hoe dat dan vorm zou kunnen krijgen. DGSenB noemde de aanstelling van zo’n 
coördinator ook een mogelijk goede stap om de lijn beleid-uitvoering vanuit het ministerie 
te verstevigen. Zoals eerder gemeld, heeft het ministerie van JenV in november 2022 aan de 
SRCN subsidie toegekend voor een coördinerend beleidsmedewerker jeugdstrafrecht, voor 
een periode van twee jaar. In de subsidiebrief staat onder het kopje ‘voorwaarden’ dat de 
directeur van de SRCN tweemaal per jaar de voortgang bespreekt met de contactpersoon bij 
het ministerie van JenV en dat bedoelde directeur ten behoeve van die halfjaarlijkse 
besprekingen een voortgangsverslag indient bij die contactpersoon. 
Per 1 januari 2023 is binnen de jeugdstrafrechtketen een coördinerend beleidsmedewerker 
jeugdstrafrecht aan de slag gegaan, voor een periode van twee jaar. 
 
Beoordeling 
Uit de evaluatie door de SRCN en ook uit dit Raadsonderzoek zijn tal van knelpunten rond de 
toepassing van het jeugdstrafrecht BES naar voren gekomen. Op zich hoeft dat niet te 
verbazen, het jeugdstrafrecht is immers nieuw voor CN. Bovendien zijn alle betrokken 
ketenpartners relatief klein en hebben zij beperkte capaciteit. Het is niet vanzelfsprekend 
dat nieuwe taken met nieuwe processen, zeker wanneer die vragen om intensieve 
samenwerking in de keten, direct goed worden uitgevoerd. Daarbij komt nog eens bij dat 
het jeugdstrafrecht is ingevoerd tijdens de COVID-pandemie, toen fysiek overleg tussen 
organisaties niet of beperkt mogelijk was. 
Gelet op de veelheid en de aard van de knelpunten vindt de Raad het een goede zet dat er 
per 1 januari 2023 een coördinerend beleidsmedewerker jeugdstrafrecht is aangesteld. Met 
name voor aspecten als samenwerking en informatie-uitwisseling kan deze functionaris een 
belangrijke coördinerende én aanjagende rol vervullen. Het is daarbij van belang dat erop 
wordt ingezet dat alle werkprocessen goed worden beschreven en worden geborgd binnen 
de betrokken organisaties.  
Zoals de Raad al in meerdere rapporten heeft betoogd, is de beschikbaarheid van 
betrouwbare kwalitatieve en kwantitatieve gegevens onmisbaar voor de (verdere) 
ontwikkeling van beleid. Uit dit onderzoek is gebleken dat zowel kwantitatieve als 
kwalitatieve informatie versnipperd aanwezig is bij verschillende ketenpartners en dat de 
beschikbare informatie niet steeds met elkaar overeenkomt. Een ketenbreed overzicht is 
niet beschikbaar. De Raad vindt het van belang dat de betreffende aanbeveling uit het 
48
