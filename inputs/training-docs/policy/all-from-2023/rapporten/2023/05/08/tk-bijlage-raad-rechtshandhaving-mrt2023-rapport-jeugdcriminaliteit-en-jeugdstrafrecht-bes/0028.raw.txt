hun inzet proberen ze zo preventief als mogelijk te werken, maar de sociaaleconomische 
situatie van gezinnen op de BES is laag en dat maakt dat de progressie langzaam gaat. Wat 
betreft preventief optreden bij schoolverzuim is er volgens verschillende geïnterviewden 
nog wel veel winst te behalen door de inzet van hulp en eventueel van Halt (zie daarover 
paragraaf 3.2.2). Het Expertisecenter Onderwijs en Zorg (EOZ) op Bonaire speelt in dit 
verband een rol door begeleiding en ondersteuning te bieden in probleemgevallen, in 
samenwerking met de scholen en in aanvulling op hetgeen de scholen zelf al doen.  
  
Hulpverleners zien dat het misloopt in de tienerjaren bij kinderen die in armoede opgroeien 
en van wie de ouders nauwelijks tijd voor hen hebben. Armoede is volgens velen echt een 
groot probleem op Bonaire, Sint Eustatius en Saba, een deel van de bevolking lijdt eronder. 
Zoals een hulpverlener schetste: ’De kinderbijslag gaat op aan de huur’. Hulpverleners zien 
dat het in de tienerjaren escaleert, sommige kinderen hebben daarvóór al jarenlang in de 
overlevingsmodus gestaan. Men ziet wel een ontwikkeling dat nu eerder wordt opgemerkt 
dat het niet goed gaat met een kind en dat er eerder met hulp wordt gestart. 
 
2.4 Conclusie 
Van de drie aanbevelingen aan de minister is er één volledig opgevolgd: Caribisch Nederland 
heeft sinds 1 augustus 2020 jeugdstrafrecht. Met de invoering daarvan is de aanbeveling 
over de voortzetting van de 3MIJ-aanpak komen te vervallen. De aanbeveling over de 
registratie van risicojongeren is weliswaar goed opgepakt, maar heeft uiteindelijk niet tot 
resultaat geleid. 
De aanbevelingen aan de openbare lichamen over het opstellen van beleid en van 
samenwerkingsafspraken en over de organisatie van justitieel overleg zijn grotendeels 
opgevolgd. De Raad heeft niet onderzocht in hoeverre het beleid effectief is. 
De aanbeveling aan de openbare lichamen over leerplichtambtenaren is volledig opgevolgd.  
De Raad stelt vast dat op alle drie de BES-eilanden veel inspanningen worden verricht voor 
jongeren die bijzondere aandacht nodig hebben, door zowel de openbare lichamen als door 
non-gouvernementele organisaties. De Raad heeft niet onderzocht in hoeverre deze 
inspanningen en het preventiebeleid van de openbare lichamen effect hebben op 
jeugdcriminaliteit.
