Deze buitengerechtelijke afdoening (Halt) is te vergelijken met de Halt-afdoening door de 
Stichting Halt in EN. 
 
Stichting Halt is in EN een zelfstandige organisatie met ongeveer 250 medewerkers. In het 
Jaarverslag 2021 van Halt staat onder het kopje ‘Missie, visie, strategie’ het volgende: 
‘Bij Halt wordt gewerkt vanuit de gedachte dat jeugdigen ook na een misstap een tweede 
kans verdienen. Als je opgroeit mag je grenzen verkennen. Iedere jongere kan daarbij een 
keer de mist ingaan. Daar moet je als maatschappij adequaat en op een pedagogisch 
verantwoorde manier op reageren. De punitieve en vergeldende elementen van het 
strafrecht behoren, waar het kinderen/jongeren betreft, een minder grote rol te spelen. Er 
moet, mede ten behoeve van slachtoffers, meer focus liggen op het pedagogische en 
herstelrechtelijke element. 
Stichting Halt is ruim 40 jaar geleden voortgekomen vanuit de overtuiging dat jonge first 
offenders beter begrensd en geholpen zouden kunnen worden met een interventie buiten het 
strafrecht dan met een afdoening binnen het strafrecht. Niet alleen vanwege de snelheid van 
het interveniëren, wat zeker voor jeugd een belangrijke kwaliteitsfactor is, maar ook 
vanwege het feit dat met een buitenstrafrechtelijke interventie stigmatisering in de vorm 
van een strafblad wordt voorkomen, waardoor de toekomstkansen niet onnodig worden 
geschaad. Dit sluit ook aan bij het internationale recht dat voorschrijft dat (ook) zwaardere 
jeugdstrafzaken zoveel mogelijk buitengerechtelijk moeten worden afgedaan. 
Halt streeft naar een samenleving die iedere jongere een kansrijke toekomst biedt. Halt 
draagt hieraan bij door jongeren te helpen fouten te voorkomen, hen te laten leren van 
fouten en hun de kans te geven gemaakte fouten te herstellen. Daarmee zijn de jongeren zelf 
geholpen maar ook de slachtoffers van het foute gedrag en de samenleving in brede zin.’  
 
 
3.1.2 Evaluatie jeugdstrafrecht 
Met het oog op de invoering van het jeugdstrafrecht in CN is voor een periode van drie jaar 
een beleidsmedewerker implementatie jeugdstrafrecht aangesteld. Onderdeel van de 
opdracht van deze beleidsmedewerker was een eerste evaluatie van de werking van het 
jeugdstrafrecht. Toen deze beleidsmedewerker, die was ondergebracht bij de VRCN, een 
half jaar eerder dan beoogd terugkeerde naar EN, heeft de SRCN deze taak opgepakt. De 
SRCN heeft in de eerste helft van 2022 de implementatie en de werking van het 
jeugdstrafrecht BES geëvalueerd. In haar evaluatierapport behandelt de SRCN de volgende 
onderwerpen: Halt, advisering in strafzaken, jeugdreclasseringsmaatregel, werk- en 
leerstraffen, jeugddetentie en PIJ-maatregel alsmede ketensamenwerking/multidisciplinair 
overleg. Het eindrapport, gedateerd 14 juli 2022, bevat in totaal 38 adviezen en 
aanbevelingen. De leiding van de SRCN heeft de uitkomsten van het onderzoek in juli 2022 
besproken met de betrokken beleidsdirectie van het ministerie van Justitie en Veiligheid 
(Directoraat-Generaal Straffen en Beschermen; DGSenB). Het ministerie stelt zich op het 
standpunt dat het primair op de weg van de betrokken organisaties zelf ligt om de 
verbeterpunten op te pakken. Daarbij is besproken om met elkaar te bezien op welke wijze 
het ministerie dit proces kan faciliteren. De Raad heeft de resultaten van deze evaluatie 
betrokken bij zijn onderzoek. Tijdens de interviews van de Raad bleek dat het merendeel 
30
