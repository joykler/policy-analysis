G. Organisatie en governance van de klimaattafel 
 
Voor de klimaattafel Bonaire is maatwerk nodig met een heldere doelstelling en uitkomst (zie G1). 
De klimaattafel kent verschillende functies (G2). Alle relevante maatschappelijke sectoren en 
overheidspartijen dienen deel te nemen en zich te committeren (G3). De tafel opereert onder 
opdrachtgeverschap van het OLB met instemming van de minister voor Klimaat en Energie en wordt 
geleid door een onafhankelijk voorzitter (G4). Voor de uitwerking van het klimaatplan voor adaptatie 
is de expertise van de Deltacommissaris beschikbaar en voor de hand liggend (G5). Doordat niet alle 
data beschikbaar zijn voor zowel Caribisch als Europees Nederland moet de tafel afspraken maken 
op maatregelenniveau en daarop de voortgang meten (G6). 
 
G1. Doel en uitkomst 
Het bestuurscollege heeft aangegeven behoefte te hebben aan kennis/expertise en 
regie/coördinatie op het gebied van mitigatie en adaptatie. Ik adviseer een aanpak waarbij de 
klimaattafel Bonaire uiteindelijk moet leiden tot een Klimaatakkoord Bonaire. De in te stellen 
klimaattafel moet dat akkoord voor 1 januari 2024 hebben voorbereid. De tijd dringt en afspraken 
kunnen in een afzienbare tijd gemaakt worden. 
 
Een randvoorwaarde voor deelname aan de tafel is commitment aan het doel; een te sluiten akkoord. 
 
Als kwartiermaker adviseer ik om één klimaattafel op te zetten en de klimaattafel twee 
opdrachten mee te geven. Zoals benoemd zijn de thema’s mitigatie en adaptatie fundamenteel 
verschillend van elkaar in aard van de problematiek, beschikbare inzichten en kennis en progressie 
die er al is gemaakt. Deze verschillen maken dat mitigatie en adaptatie om een andere aanpak 
vragen. 
 
Voor mitigatie heeft de tafel als doel om afspraken te maken om het eiland Bonaire te 
verduurzamen en te komen tot concrete afspraken voor het tegengaan van de bijdrage aan 
klimaatverandering die het eiland zelf veroorzaakt. 
 
Voor adaptatie heeft de tafel als doel om het eiland veerkrachtiger en weerbaarder te maken 
tegen de huidige en toekomstige gevolgen van klimaatverandering. Ik adviseer hierbij om de 
 83
aanpak te volgen van het Deltaplan Ruimtelijke Adaptatie (DPRA) . Het is wenselijk de expertise 
van de Deltacommissaris te gebruiken voor het uitvoeren van de afspraken in de adaptatieagenda.    
 
83
 Zie: https://klimaatadaptatienederland.nl/overheden/deltaplan-ra/ 
   21
