A. Aanleiding  
 
Op 24 mei 2022 heeft het Bestuurscollege van Bonaire de minister voor Klimaat en Energie per brief 
laten weten dat zij een klimaattafel op Bonaire willen instellen. Het Bestuurscollege wil bijdragen aan de 
Nederlandse klimaatdoelen en ziet politiek, bestuurlijk en maatschappelijk draagvlak op het eiland om 
te verduurzamen. Er is behoefte aan kennis, expertise, regie en coördinatie op het gebied van 
klimaatmitigatie en -adaptatie. Het bestuurscollege heeft het kabinet daarom gevraagd een 
kwartiermaker beschikbaar te stellen die het concept van een klimaattafel nader zou uitwerken.  
 
Op 23 november 2022 heeft de minister voor Klimaat en Energie, namens het kabinet en het 
1
Bestuurscollege van Bonaire, mij aangesteld als kwartiermaker klimaattafel Bonaire. Mijn opdracht was 
te onderzoeken hoe en in welke vorm een klimaattafel op Bonaire kan worden opgezet. Hierbij heb ik 
vier taken meegekregen: 
1. Het faciliteren bij het creëren van een feitenbasis gericht op kennis en beleid door bestaand 
onderzoek en beleid te inventariseren en lacunes te identificeren. 
2. Het faciliteren bij het nader uitwerken van de klimaattafel en bij het proces tot 
oprichting/lancering hiervan. 
3. Het zorgdragen voor de inbedding van de klimaattafel op Bonaire. 
4. Het inventariseren van de mogelijkheden om een vergelijkbaar concept ook op Saba en       
Sint Eustatius op te zetten. 
 
Met veel plezier heb ik deze opdracht aangenomen. Het verdient grote waardering dat ook de Caribische 
delen van ons Koninkrijk willen bijdragen aan het tegengaan van klimaatverandering en de gevolgen 
daarvan. Het is belangrijk om vast te stellen dat de gevolgen van klimaatverandering al impact hebben 
op Bonaire. De kans is groot dat dit in de toekomst toeneemt. Het bestuurscollege van Bonaire wenst 
een gecoördineerde aanpak om hierop te kunnen anticiperen. 
 
Ik heb voor deze opdracht een groot aantal gesprekken gevoerd, zowel op Bonaire, Saba, Sint Eustatius 
als in Nederland. Ik heb gesproken met burgers, bedrijven en maatschappelijke organisaties. Ik heb de 
meest betrokken wetenschappelijke en overheidsinstanties die actief zijn op Bonaire uitgenodigd om 
hun ervaringen te delen. Voor mijn werkzaamheden ben ik ondersteund door Tibbe van den 
Nieuwenhuijzen vanuit TwynstraGudde. 
 
Mijn advies heb ik opgesteld in de beperkte tijd van krap 5 maanden. Ik ben in die tijd twee keer op 
Bonaire geweest. In mijn advies zal ik ingaan op een aantal (wetenschappelijke) rapporten en inzichten. 
Ik benoem daarbij de lacunes. Mijn doel is niet om een volledig wetenschappelijk overzicht te geven.  
 
Mijn hoofddoel is het formuleren van een scherpe agenda en een voorstel voor de organisatie 
van de klimaattafel op Bonaire.  
 
1
 Zie: https://www.rijksoverheid.nl/actueel/nieuws/2022/11/23/ed-nijpels-aangesteld-als-kwartiermaker-klimaattafel-bonaire 
 
   2
