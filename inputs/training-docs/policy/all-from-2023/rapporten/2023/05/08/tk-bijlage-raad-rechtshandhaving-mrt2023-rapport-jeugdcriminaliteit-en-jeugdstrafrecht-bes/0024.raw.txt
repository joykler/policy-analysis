De bedoeling is dat in het overleg complexe casuïstiek wordt behandeld. De deelnemende 
organisaties kunnen zaken ter bespreking aanmelden. De procesmanager – in de praktijk is 
dat de coördinator huiselijk geweld en kindermishandeling - beoordeelt of de casus zich 
leent voor bespreking in het Safety Network. Indien dat het geval is, komt de casus in het 
overleg van het Safety Network. De procesmanager/coördinator huiselijk geweld en 
kindermishandeling zit het overleg voor. 
In het overleg maken de deelnemers een plan van aanpak voor de betreffende casus. Het 
overleg wordt ook gebruikt voor algemene mededelingen en de bespreking van procedures 
en actuele ontwikkelingen.  
Tijdens de COVID-pandemie hebben de activiteiten van het Safety Network grotendeels 
stilgelegen. In de loop van 2022 is weer gestart met samenwerking in het Safety Network. 
 
Indien de deelnemers er in het Safety Network niet uit komen dan kunnen zij de casus 
inbrengen in het zogenoemde kleine driehoeksoverleg. Aan dit overleg nemen de 
hoofdofficier van justitie, de gezaghebber van Saba en de korpschef van het KPCN deel. Een 
andere mogelijkheid is dat deelnemers van het Safety Network aansluiten bij het 
driehoeksoverleg.  
 
De Raad heeft geen specifieke samenwerkingsafspraken gezien waarin staat wat de precieze 
rol is van elk van de organisaties, wanneer zij melding doen en wanneer zij een jongere 
overdragen aan een andere organisatie. Het convenant voorziet daar niet in. 
 
Beoordeling 
Op de drie eilanden zijn samenwerkingsafspraken tussen de partners uit de justitie-, zorg- 
en onderwijsketen tot stand gekomen. De drie openbare lichamen hebben bij de 
totstandkoming van die afspraken een regierol vervuld. De samenwerkingsafspraken 
betreffen met name het casusoverleg tussen de partners uit de verschillende ketens.  
Op Bonaire vindt dit overleg plaats in het Zorg- en Veiligheidshuis, op Sint Eustatius in het 
MDO en op Saba in het Safety Network. In alle gevallen gaat het om multidisciplinair overleg 
dat regelmatig plaatsvindt. Privacy-afspraken in de vorm van protocollen en convenanten 
maken deel uit van de samenwerkingsafspraken. De overleggen vinden plaats onder regie 
van een vertegenwoordiger van het betreffende openbare lichaam.  
De Raad is van oordeel dat de drie openbare lichamen hiermee grotendeels opvolging 
hebben gegeven aan de desbetreffende aanbevelingen uit 2016. Het zou naar zijn mening 
goed zijn als ook nog wordt vastgelegd wat de precieze rol is van elk van de organisaties, 
wanneer zij melding doen en wanneer zij een jongere overdragen aan een andere 
organisatie, zoals in 2016 aanbevolen. Hiermee kan de werkwijze beter worden geborgd. 
In hoofdstuk 3 gaat de Raad nader in op het functioneren van het justitieel overleg op de 
drie BES-eilanden.
