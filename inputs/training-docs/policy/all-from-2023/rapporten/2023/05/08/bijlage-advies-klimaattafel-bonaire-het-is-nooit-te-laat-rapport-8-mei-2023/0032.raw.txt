I. Toepasbaarheid voor Saba en Sint Eustatius  
 
Net zoals de totstandkoming van het Klimaatakkoord in Nederland niet te vergelijken is met de 
mogelijke aanpak voor Bonaire, zo zal de aanpak van het klimaatbeleid voor Saba en Sint-Eustatius er 
anders uitzien dan die voor Bonaire. 
 
Wat overeenkomt is de uitgesproken wens op beide eilanden om het (deels) bestaande klimaatbeleid 
(o.a. verankerd in het natuur en milieubeleidsplan, het beleid rondom duurzame energie en 
watervoorziening en het beleid rond ruimte en ontwikkeling) te voorzien van een helder kader met 
scherpe doelen in een strak tijdschema. Een overkoepelende lange termijn visie op klimaat is nodig en 
gewenst.  
 
Op beide eilanden zijn forse percentages duurzaam opgewekte elektriciteit beschikbaar en bestaan er 
vergevorderde plannen om naar 90% duurzame energie te gaan. Op dit moment wekt Saba een groot 
deel van de dag al genoeg duurzame elektriciteit op om zelfvoorzienend te zijn. Opslag via batterijen is 
op beide eilanden noodzakelijk voor verdere verduurzaming. De omvang en de aard van 
klimaatprobleem op beide eilanden, de geringe omvang van de bevolking (Sint Eustatius 3.293 en Saba 
2.035) en de aard van een mitigatie- en adaptatie aanpak vraagt niet om een Klimaatakkoord met 
onderhandelingen tussen allerlei partijen. 
 
Ik adviseer daarom om onder leiding van een onafhankelijke deskundige met specifieke kennis 
over mitigatie en adaptatie in samenspraak met de bestuurscolleges en maatschappelijke 
organisaties voor beide eilanden een klimaatagenda op te laten stellen. De verantwoordelijke 
departementen binnen EZK, BZK en IenW dienen daarbij ondersteuning te bieden.  
 
In zo'n klimaatagenda dienen kort de problemen rond mitigatie en adaptatie te worden beschreven met 
de daarbij behorende strategische keuzes die gemaakt moeten worden en oplossingsrichtingen. 
Vervolgens dienen degene die verantwoordelijk zijn voor de oplossing geïdentificeerd te worden en 
maken zij samen een bijbehorend actieplan en tijdslijn. Als er kennis ontbreekt om bovengenoemde 
keuzes te maken, dient dit geagendeerd te worden. Over de voortgang zou ieder half jaar gerapporteerd 
moeten worden aan de bestuurscolleges, de minister voor Klimaat en Energie, de minister van 
Infrastructuur en Waterstaat en de staatssecretaris van Binnenlandse Zaken. Ook acht ik het van belang 
om de bevolking van Saba en Sint Eustatius actief mee te nemen in de klimaatagenda door heldere 
klimaatcommunicatie. 
 
Het is te overwegen om de onafhankelijk voorzitter die de Klimaattafel op Bonaire gaat voorzitten een 
voorzittende rol te laten spelen bij het opstellen van klimaatagenda's op Saba en Sint-Eustatius. In het 
verlengde daarvan zou bij de uitvoering van de klimaatagenda's de Deltacommissaris, als die een rol 
gaat spelen bij de uitvoering van het Klimaatakkoord op Bonaire, ook een (onafhankelijke) rol kunnen 
spelen. 
 
In het bovenstaande heb ik ten aanzien van Bonaire ook een dringend pleidooi gehouden voor 
inhoudelijke, personele en financiële ondersteuning. Datzelfde geldt uiteraard ook in aangepaste vorm 
voor Saba en Sint-Eustatius. Om het klimaatbeleid op de eilanden handen en voeten te geven is die 
ondersteuning onmisbaar. Goede verankering van deze kennis bij lokaal bestuur is aan te raden en er is 
ook veel te winnen bij de uitwisseling van best practices tussen de drie BES-eilanden. 
 
Tijdens mijn bezoek aan Saba en Sint Eustatius viel het mij op dat er een aantal specifieke problemen 
op de eilanden herhaaldelijk naar voren kwamen in de gesprekken die ik daar heb gevoerd. Hieronder 
   31
