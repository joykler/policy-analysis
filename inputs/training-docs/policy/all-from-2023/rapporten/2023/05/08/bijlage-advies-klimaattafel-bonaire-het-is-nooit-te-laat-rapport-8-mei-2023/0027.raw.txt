G6. Afspraken op concrete en toepasbare maatregelen zijn nodig 
Tijdens de onderhandelingen over het Klimaatakkoord in Europees Nederland kregen de 
verschillende klimaattafels per sector een concreet reductiedoel voor het reduceren van 
broeikasgasuitstoot. Deze werden op basis van een analyse van het Planbureau voor de 
Leefomgeving (PBL) geformuleerd en vastgesteld door het kabinet. Het was aan de tafels zelf om 
met elkaar voorstellen en afspraken te maken over het hoe. Monitoring van de afspraken vindt plaats 
doormiddel van het dashboard Klimaatbeleid en de KEV.  
 
De situatie op Bonaire is een andere. In Caribisch Nederland beschikken we niet over een 
overzicht van de totale uitstoot van broeikasgassen. Er kan dus geen overzicht gemaakt worden 
van de uitstoot per sector. Het kabinet heeft de mogelijkheid om het Centraal Bureau voor de 
Statistiek (CBS) en het RIVM de opdracht te geven dit in kaart te brengen. De vraag is of dit wenselijk 
en noodzakelijk is. Het in kaart brengen van deze uitstoot is een lastig proces dat tijd en geld kost. 
De uitstoot op Bonaire is beperkt waardoor de kosten-batenanalyse waarschijnlijk negatief uitvalt. 
De partijen die verantwoordelijk zijn voor de uitstoot zijn overzichtelijk en beperkt in relatie tot 
Europees Nederland. Het is ook redelijk duidelijk met welke maatregelen de grootste klimaatwinst 
is te boeken.   
 
Mijn conclusie is dat de tijd dringt en dat de overzichtelijkheid van de sectoren en het formaat van 
de problematiek maakt dat actie op het gebied van mitigatie, wenselijk, doenbaar en noodzakelijk 
is. Ook zonder dat er een totaaloverzicht van de uitstoot beschikbaar is. Daarom adviseer ik om 
aan de tafels geen afspraken te maken over reductiedoelen maar concrete en toetsbare 
maatregelen af te spreken. Deze afspraken vormen de basis voor de monitoring van succes en 
effect. 
 
 
   26
