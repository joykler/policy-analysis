aanmerking komen rechtstreeks naar de Voogdijraad Caribisch Nederland (VRCN) sturen 
voor een Halt-afdoening. Voor de betrokken minderjarige heeft zo’n afdoening, waarbij 
vooral wordt ingezet op bewustwording, voordelen ten opzichte van een strafrechtelijke 
afdoening. Uit het onderzoek is naar voren gekomen dat de mogelijkheid van Halt nog 
onvoldoende bekend is bij medewerkers van ketenpartners en dat het Halt-proces nog niet 
goed verloopt. Afgezet tegen het aantal zaken met minderjarige verdachten is het aantal 
Halt-afdoeningen daardoor beperkt. De Raad is van oordeel dat bij elke zaak met een 
minderjarige verdachte moet worden beoordeeld of een Halt-afdoening mogelijk is.  
 
Jeugdreclassering 
Bij de invoering van het jeugdstrafrecht in Caribisch Nederland is afgesproken dat 
jeugdzorgprofessionals van Zorg en Jeugd Caribisch Nederland (ZJCN) jongeren met 
reclasseringstoezicht begeleiden en dat reclasseringswerkers van de SRCN het toezicht 
uitoefenen. Uit het onderzoek is gebleken dat in jeugdreclasseringszaken de samenwerking 
tussen beide organisaties soms moeizaam verloopt. Dit heeft te maken met de verschillende 
invalshoeken en taakaccenten van deze twee organisaties. De Raad merkt op dat in dit soort 
zaken per definitie sprake is van een zoektocht naar evenwicht tussen zorg en veiligheid. De 
expertise is in de praktijk aanwezig bij twee afzonderlijke organisaties en beide zijn nodig. 
Daarom vindt hij dat medewerkers van beide organisaties zich zouden moeten inspannen 
om meer kennis te verkrijgen van elkaars werk, en om meer overeenstemming te bereiken 
over ieders taak en rol in het geheel. Dit alles om tot een betere gezamenlijke aanpak te 
komen.  
 
Samenwerking en informatie-uitwisseling 
De ketenpartners bespreken casuïstiek gezamenlijk in het Zorg- en Veiligheidshuis (Bonaire), 
het Multidisciplinair overleg (Sint Eustatius) en het Safety Network (Saba). De Raad ziet over 
het geheel genomen een grote mate van bereidheid bij de ketenpartners om samen te 
werken teneinde tot de meest geschikte aanpak voor de desbetreffende jongeren te komen. 
De informatie-uitwisseling tussen de ketenpartners is een punt van zorg, in het bijzonder 
waar het gaat om het delen van informatie tussen partners uit de justitieketen enerzijds en 
partners uit de zorgketen anderzijds. Dit punt verdient volgens de Raad de komende tijd 
extra aandacht. 
 
Monitoring en coördinator jeugdstrafrecht 
Uit het onderzoek van de Raad en ook uit de evaluatie door de SRCN zijn tal van knelpunten 
naar voren gekomen. Hij vindt het daarom een goede zet dat het ministerie van Justitie en 
Veiligheid (JenV) subsidie heeft toegekend voor een coördinerend beleidsmedewerker 
jeugdstrafrecht. Per 1 januari 2023 is deze beleidsmedewerker aangesteld, voor een periode 
van twee jaar. 
Uit het onderzoek is voorts gebleken dat zowel kwantitatieve als kwalitatieve informatie 
met betrekking tot jeugdcriminaliteit en toepassing van het jeugdstrafrecht versnipperd 
aanwezig is bij verschillende ketenpartners en niet altijd met elkaar overeenkomt. Een 
ketenbreed overzicht ontbreekt. Voor de (verdere) ontwikkeling van beleid en de meting 
van beleidseffecten is dat soort informatie onmisbaar. Daarom onderschrijft de Raad de
