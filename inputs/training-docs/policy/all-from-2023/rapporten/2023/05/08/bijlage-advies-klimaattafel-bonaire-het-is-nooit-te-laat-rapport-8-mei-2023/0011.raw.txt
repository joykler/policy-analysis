D. Algemene bevindingen  
 
Ik veroorloof mij in dit advies ook een aantal bevindingen te melden die strikt genomen niet onder 
de verzamelterm 'klimaatbeleid' vallen, maar die mijns inziens onmisbare randvoorwaarden zijn om 
effectief klimaatbeleid te voeren. Ik laat op basis van de gevoerde gesprekken en bestudeerde 
documenten een aantal observaties volgen, waarbij ik mij realiseer dat sommige daarvan gevoelig 
zullen liggen aan beide kanten van de oceaan. Maar de realiteit moet wel onder ogen worden gezien. 
Waar passend verwijs ik naar de eerdere rapporten van het IBO, de Raad van State of de Algemene 
Rekenkamer zoals beschreven onder C. Waar er niet wordt verwezen, zijn dit persoonlijke 
bevindingen en observaties in mijn rol als kwartiermaker.  
 
1. Een andere aanpak is nodig  
Als kwartiermaker ben ik gevraagd de organisatie en de inhoudelijke agenda voor een klimaattafel 
op Bonaire voor te bereiden. Het is verleidelijk te kijken naar de wijze waarop wij in Europees 
Nederland met het Energie- en Klimaatakkoord aan de slag zijn gegaan. Tegelijkertijd is het goed 
om te beseffen dat buiten het algemene kader, de situatie in Bonaire fundamenteel verschilt met 
die van Europees Nederland, zowel naar aard als omvang van de problematiek. Een één-op-één 
kopie van het Europees Nederlandse beleid is daarom niet aan de orde. Het kabinet dient beleid op 
maat te maken, passend bij de Caribische context. 
 
2. Strak en samenhangend klimaatbeleid hangt nauw samen met een voortvarend natuur- en 
milieubeleid en een adequate ruimtelijke ordening. Klimaatbeleid kan dus alleen vruchtbaar 
worden gevoerd als deze beleidsterreinen zijn ingevuld, de uitvoering is geregeld en de handhaving 
op orde is. Op dit moment lopen er twee initiatieven. Enerzijds gericht op de fysieke leefomgeving 
en anderzijds breder gericht op verbetering van de samenwerking tussen Caribisch Nederland en 
Europees Nederland. 
 
Voor de fysieke leefomgeving zijn dit de beleidsagenda volkshuisvesting en ruimtelijke ordening 
van Caribisch Nederland van januari 2023 met de bijbehorende actielijnen als de ruimtelijke 
ontwikkelprogramma’s en flankerend het Natuur, Milieu en Beleidsplan CN. Breder is het kabinet 
bezig met de uitvoering van de kabinetsreactie op het RvS/IBO-rapport van 8 april 2022. Ik benadruk 
dat het succes hiervan essentieel is voor het uitvoeren van effectief klimaatbeleid. Dit omdat effectief 
klimaatbeleid niet gevoerd kan worden zonder slagkracht op zowel uitvoering als op beleid, goede 
afspraken over rollen, taken en verantwoordelijkheden en strakke handhaving. 
 
3. De relatie tussen Europees Nederland en de overzeese gemeenten is ingewikkeld en vooral 
heel gevoelig. Van Europees Nederlandse zijde bestaat de voortdurende vrees om als koloniale 
macht gezien te worden. Van Bonairiaanse zijde bestaat omgekeerd hetzelfde gevoel. Het heeft in 
het kader van mijn advies geen zin om uitgebreid in te gaan op de schuldvraag. Ik volsta met de 
constatering dat vrijwel alle gesprekspartners in allerlei varianten hetzelfde concluderen.  
 
4. De stoet van niet of deels uitgevoerde beleidsvoornemens aan beide kanten heeft 
indrukwekkende vormen aangenomen. In de bestuurlijke afspraken tussen Caribisch en Europees 
Nederland wordt uitgegaan van "de bevordering van de beleidsvrijheid". Zoals uiteengezet onder 
C6 zet het kabinet in op een aanpak van “comply or explain” waarbij het kabinet streeft naar een 
gelijkwaardig voorzieningenniveau en tegelijkertijd inzet op meer kwaliteit en slagvaardigheid van 
het lokaal bestuur. Hoe goed ook bedoeld, dergelijke afspraken leiden in de praktijk tot een 
bestuurlijk fata morgana en brengen de door beide partijen gewenste resultaten niet dichterbij. Het 
moet uiteindelijk om gelijkwaardigheid gaan en niet om exacte kopieën.  
 
   10
