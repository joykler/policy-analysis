G2. Functies  
Om de doelen voor de mitigatie- en adaptietafel te bereiken stel ik voor twee verschillende 
agenda’s te maken die beide aan de tafel moeten worden besproken. Per agenda kunnen de 
gesprekspartners wisselen; de voorzitter doet hiertoe voorstellen. 
 
Concreet heeft de klimaattafel Bonaire vier functies: 
 
a) Formuleren van afspraken om te komen tot een Klimaatakkoord met de volgende elementen: 
• De klimaattafel Bonaire functioneert als een platform voor de sectoren die een bijdrage 
willen leveren aan klimaatbeleid op Bonaire. De platformfunctie houdt in dat de leden 
die deelnemen aan de tafel elk een bijdrage leveren aan het verminderen van de 
broeikasgasuitstoot van Bonaire.   
• De sectoren die deelnemen maken meetbare en in tijd afrekenbare afspraken over 
de bijdrage die de sector gaat leveren. (Maatschappelijke) partijen die geen concrete 
prestatie of bijdrage leveren, committeren zich via een convenant aan de medewerking 
van de uitvoering van de afspraken in het Klimaatakkoord.   
• Dit commitment is randvoorwaardelijk voor deelname aan de tafel. 
• Voor mitigatie en adaptatie functioneert de tafel als platform waarbinnen de 
benodigde kennis, expertise en (maatschappelijke) betrokkenheid samenkomt om 
afspraken te maken om Bonaire klimaatbestendig te maken.  
 
b) Signaalfunctie voor kennislacunes  
De klimaattafel Bonaire heeft als functie om kennislacunes te identificeren en voorstellen te 
doen door wie en hoe deze lacunes kunnen worden opgevuld. De partijen aan tafel 
committeren zich om alle goedwillende initiatieven van instanties en overheden af te houden. 
De tafel bespreekt welk onderzoek wel of niet nodig is waarbij de tafel waar passend breder kijkt 
dan Bonaire en ook onderzoekt waar het benodigde beleid past voor de rest van Caribisch 
Nederland. Het opdrachtgeverschap voor nieuw (wetenschappelijk) onderzoek wordt op 
voordracht van de tafel geïnitieerd door het OLB en het verantwoordelijk ministerie. Het OLB en 
de ministeries stemmen uitsluitend in met onderzoek als het past in een onderzoeksagenda. De 
Nederlandse Organisatie voor Wetenschappelijk Onderzoek (NWO) heeft aan mij kenbaar 
gemaakt een coördinerende functie op zich te nemen via het Klimaatonderzoek Initiatief 
Nederland (KIN).  
 
c) Stimuleren van een maatschappelijke dialoog 
De klimaattafel Bonaire heeft onder meer als taak een maatschappelijke dialoog op het eiland 
te stimuleren over de impact van klimaatverandering. Het voeren van effectief klimaatbeleid 
is niet alleen een technische exercitie maar vraagt ook om een (maatschappelijke) 
systeemtransitie. De problematiek op het eiland, zowel de klimaatuitdagingen als de 
sociaaleconomische situatie, maakt dat een brede maatschappelijke dialoog over hoe wij samen 
willen leven met onze natuur en milieu in een veranderende wereld noodzakelijk is.  
 
Het gaat hierbij niet om instemming van, maar betrekken bij, de afwegingen en keuzes die aan 
de tafel gemaakt worden. De tafel heeft daarmee expliciet de opdracht om na te denken over 
hoe zij de maatschappelijke inbedding vormgeeft. Tijdens de uitvoering en nadat er een akkoord 
gesloten is. 
 
 
 
 
 
   23
