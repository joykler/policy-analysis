Stand van zaken rampenbestrijding in Caribisch Nederland 2022  
Aanbeveling Inspectierapport 2018   
-Regel de operationele coördinatie bij (boven-)eilandelijke rampen.   
De Inspectie gaf daarbij aan dat voor de korte termijn wellicht gebruik zou kunnen 
worden gemaakt van het Landelijk Operationeel Coördinatiecentrum (LOCC), dat 
een dergelijke taak uitvoert op verzoek van Europees Nederlandse gemeenten en 
veiligheidsregio’s. Later zou dan bezien kunnen worden of deze inzet voldoet of dat 
er voor de BES een andere, meer passende oplossing moet komen.  
Aangekondigde maatregelen in beleidsreactie 2018  
JenV en BZK gaan in gesprek met de Caribische landen van het Koninkrijk, de 
Rijksvertegenwoordiger en de gezaghebbers van Bonaire, Saba en Sint Eustatius 
over onder andere de versterking van de boven(ei)landelijke operationele 
coördinatie. Hierbij wordt ook het ministerie van Defensie betrokken met het oog 
op de rol die Defensie in de regio speelt, en de kennis die Defensie van het gebied 
heeft. Van belang is dat de boven(ei)landelijke operationele coördinatie aansluit bij 
de lokale gezagen en structuren in het kader van rampenbestrijding en 
crisisbeheersing.   
Aangekondigde maatregelen in beleidsagenda 2021-2025  
JenV zal verkennen of er een meerwaarde is voor Bonaire, Sint Eustatius en Saba 
en desgewenst de Caribische landen om aan te sluiten op de binnen Europees 
Nederland bestaande afspraken en initiatieven op het terrein van 
informatiemanagement en coördinatie om te komen tot een integraal en dynamisch 
informatiebeeld en actueel overzicht van capaciteiten.   
Bevindingen 2022  
Volgens alle geïnterviewden zijn er inmiddels - mede naar aanleiding van de 
positieve ervaringen tijdens de orkanen in 2017 - afspraken gemaakt met Defensie 
over de rol en taken die Defensie qua coördinatie (in de warme fase) op zich 
neemt.   
De Rijksvertegenwoordiger heeft eind oktober 2019 een geactualiseerd  
“Coördinatieplan boveneilandelijke rampenbestrijding en crisisbeheersing Bonaire, 
St Eustatius en Saba” vastgesteld. Het merendeel van de geïnterviewden geeft aan 
dit plan niet te kennen of ermee te werken, terwijl de Rijksvertegenwoordiger 
aangeeft dat dit plan met de crisispartners is afgestemd. En in de meest recente 
beleidsplannen van de eilanden is dit coördinatieplan ook als onderdeel van de 
rampenbestrijding opgenomen.   
Diverse geïnterviewden geven aan dat het Landelijk Crisis Management Systeem 
(hierna: LCMS), net zoals in Europees Nederland, een waardevolle bijdrage zou 
kunnen leveren aan de informatievoorziening tijdens een ramp of crisis. Op Saba is 
eind 2019/begin 2020 een start gemaakt om mensen te trainen in het gebruik 
ervan. Door de covid-19-pandemie is dit volgens hen stilgevallen en nog niet 
opnieuw opgepakt. Op Bonaire is tijdens de covid-19-crisis in een testomgeving 
door crisisfunctionarissen (die reeds vanuit Europees Nederland bekend waren met 
het systeem) met LCMS gewerkt en zij hebben het Eilandelijke Beleidsteam zo van 
informatie/ beelden voorzien. Iedereen op Bonaire was enthousiast over het 
gebruik en de opbrengst van LCMS. Het brandweerkorps is voornemens de uitrol 
van LCMS over de drie eilanden te initiëren. Ook het openbaar lichaam Bonaire 
geeft aan dat het met JenV in gesprek is over de uitrol van LCMS, doch dat sinds 
zomer 2022 geen concrete stappen zijn gezet. De eilanden geven aan dat JenV hen 
hierbij (pro)actief moet ondersteunen en niet afwachtend of bevelend kan zijn, 
zoals een enkeling zei.   
8
