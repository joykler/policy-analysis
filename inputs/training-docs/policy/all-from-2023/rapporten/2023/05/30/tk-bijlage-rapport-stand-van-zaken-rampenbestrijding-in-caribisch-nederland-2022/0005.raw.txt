Stand van zaken rampenbestrijding in Caribisch Nederland 2022  
Zaken en Koninkrijksrelaties en andere betrokken ministeries te bepalen wat nodig 
is aan expertise, middelen en mensen om de rampenbestrijding daadwerkelijk 
verder te brengen.   
Ik ga ervan uit dat alle betrokken partijen zo snel mogelijk de handen ineenslaan 
om de rampenbestrijding in Caribisch Nederland voldoende robuust, weerbaar en 
veerkrachtig te maken, zodat de burgers van de eilanden kunnen vertrouwen op de 
veiligheidsstructuren die hen en hun eiland moeten beschermen tegen rampen en 
crises.   
  
E.E. de Kleuver  
Inspecteur-generaal Inspectie Justitie en Veiligheid  
  
    
Samenvatting   
De Inspectie Justitie en Veiligheid (hierna: Inspectie) gaat nadat ze een onderzoek 
heeft gedaan, na of en hoe de door de Inspectie gedane aanbevelingen zijn 
opgevolgd.   
In 2022 is onderzocht hoe het staat met de opvolging van de aanbevelingen uit het  
Inspectieonderzoek naar het systeem van de rampenbestrijding in Caribisch 
Nederland (hierna: CN), zijnde de drie eilanden Bonaire, Sint Eustatius en Saba.   
De Inspectie onderzocht in 2017, nadat drie orkanen Sint Eustatius en Saba 
passeerden, hoe het systeem van de rampenbestrijding er voor, tijdens en na de 
orkanen heeft gefunctioneerd. De Inspectie deed aanbevelingen onder andere ten 
aanzien van het verbeteren van de coördinatie, de robuustheid van de 
crisisorganisatie, de samenwerking en het vervoer.   
Om zicht te krijgen op de opvolging van aanbevelingen bestudeerde de Inspectie 
documenten op het gebied van rampenbestrijding en crisisbeheersing die na 2017 
zijn uitgebracht. Daarnaast interviewde de Inspectie een aantal  
sleutelfunctionarissen in de rampenbestrijding zoals de directeur en medewerkers 
Veiligheidsregio’s, Crisisbeheersing en Meldkamer van het ministerie van Justitie en 
Veiligheid (hierna: JenV), de gezaghebbers en de eilandsecretarissen (tevens 
rampencoördinatoren) van de drie openbare lichamen, de waarnemend 
Rijksvertegenwoordiger en de verantwoordelijken van brandweer en politie op de 
eilanden. Van de interviews is een verslag gemaakt dat voor wederhoor is 
teruggelegd bij de geïnterviewden. Voorafgaand aan en ter voorbereiding op de 
interviews hebben de geïnterviewden een korte vragenlijst ingevuld. Een deel van 
deze vragenlijst is ook voorgelegd aan en ingevuld door de Inspectie  
Gezondheidszorg en Jeugd (voor het onderwerp patiëntenvervoer) en het 
Agentschap Telecom (voor het onderwerp verbindingen). De bevindingen van de 
monitoring zijn verwerkt in dit rapport.   
Eindconclusie  
De Inspectie concludeert dat haar ‘operationele’ aanbevelingen aangaande 
coördinatie, verbindingen en vervoer opgevolgd zijn. De robuustheid, 
samenwerking en sturing zijn echter nog lang niet op orde. De Inspectie beseft dat 
dit ook de onderwerpen zijn waarvan de realisatie een lange adem vergt. Dat baart 
haar tegelijkertijd ook zorgen, omdat de dreigingen van rampen en crises voor de 
eilanden reëel en fors zijn.   
4
