EVALUATIE CORONASTEUN CULTUURSECTOR 91 
Betere interdepartementale samenwerking 
Een aantal geïnterviewden binnen OCW geeft aan dat de samenwerkingen met een aantal andere departementen 
beter is geworden. Als verklaring wordt onder andere gegeven dat tijdens de coronacrisis veel meer ambtenaren 
contact nodig hadden met andere departementen dan normaal het geval was. Op die manier leerden zij elkaar 
beter kennen. Sociale Zaken (SZ) wordt als voorbeeld genoemd van een departement waar beter is mee 
samengewerkt tijdens de coronacrisis. 
Digitaal aanbod heeft een vlucht genomen 
De noodzakelijke ontwikkelingen op het gebied van digitalisering die dankzij de coronasteun mogelijk waren in de 
culturele sector, worden ook na de coronacrisis nog doorgezet. Zo geeft de sector aan dat musea digitale 
presentaties streamen en dat podcasts en radioprogramma’s die tijdens de coronacrisis zijn ontwikkeld nog steeds 
uitgezonden worden. Ook geeft een geïnterviewde aan dat allerlei podia nu apparatuur hebben voor onder andere 
streaming. Wel wordt er tegelijkertijd aangegeven dat, nu fysieke bijeenkomsten weer mogelijk zijn, het lastig is om 
na de coronacrisis zowel de digitaal vernieuwende producties overeind te houden. Onder andere vanwege 
financiën. 
Meer aandacht voor fair pay/fair practice 
Een aantal geïnterviewden vanuit de sector en de fondsen geven aan dat de coronacrisis “pijnlijk zichtbaar heeft 
gemaakt hoe die sector in elkaar zit”, daarbij onder andere doelend op de makers zonder vast contract.  
Geïnterviewden geven aan dat er wel hoop is dat de positie van deze groep steviger aan het worden is en dat er 
meer belang wordt gehecht aan fair pay/fair practice. 
6.6.2 Negatieve (onverwachte) neveneffecten 
Voor de sector is tijd nodig om te wennen aan afname van steun na de coronacrisis 
Een onbedoelde opbrengst van de coronasteun is dat de culturele sector volgens sommige gesprekspartners van 
OCW en de Rijkscultuurfondsen moet wennen aan de afname van de steun nu de coronacrisis voorbij is. Een doel 
tijdens de coronacrisis was namelijk om de steun bij een zo groot mogelijke groep terecht te laten komen en 
hierdoor is aan een grotere groep makers steun verleend dan normaliter mogelijk zou zijn. De kwaliteitstoets die 
voor de coronacrisis plaatsvond, heeft tijdens de crisis onder tijdsdruk in veel mindere mate plaats kunnen vinden. 
Nu de coronacrisis voorbij is, zullen er in de toekomst makers zijn die geen steun meer kunnen krijgen, terwijl ze 
mogelijk wel verwachten dat ze dit zullen krijgen. Bovendien zijn er nieuwe tegenslagen voor de culturele sector – 
zoals de na-effecten van de coronacrisis, inflatie en de energiecrisis – maar kunnen de Rijkscultuurfondsen nu minder 
betekenen voor de culturele sector dan tijdens de coronacrisis. De Rijkscultuurfondsen geven aan dat het moeilijk 
is voor de sector om terug te schakelen naar het ‘oude normaal’. Ook voor OCW en de Rijkscultuurfondsen zelf is 
het lastig om terug te schakelen naar hun oude functie, onder andere omdat de vraag ‘wat is nou de rol van de 
overheid en de Cultuurfondsen’ nog steeds actueel is. 
Minder (ondersteunend) personeel beschikbaar  
Tijdens de coronacrisis is veel ondersteunend personeel en technisch geschoolden zoals lichttechnici, 
geluidstechnici en podiumbouwers gaan werken in andere sectoren dan de creatieve en culturele sector. Vanuit 
OCW, de Rijkscultuurfondsen en de sector wordt aangegeven dat er op dit moment krapte op de arbeidsmarkt is 
en dat dit nog steeds problemen oplevert als bijvoorbeeld de pop-sector een evenement wil organiseren.
