EVALUATIE CORONASTEUN CULTUURSECTOR iii 
maatregelen, maar vanuit de sector kwam later de roep dat dit niet voldoende was. De keuze om via de bekende 
infrastructuur, de fondsen en de instellingen, middelen uit te keren kwam voort uit de noodzaak om snel steun te 
kunnen verlenen en doordat het zeer moeilijk was om de diverse groep van makers in beeld te krijgen en direct 
financieel te ondersteunen. Dit is een belangrijk knelpunt gebleken bij de coronasteun voor de culturele sector. In 
het beleid ging OCW uit van het zogenaamde ‘trickle-down’ effect. Daarbij werd aangenomen dat als culturele 
instellingen worden ondersteund, dat deze steun vervolgens doorgegeven wordt aan makers via opdrachten en 
inhuur. Dit effect is slechts ten dele bereikt. Enkele betrokkenen bij het beleid gaven op voorhand ook al aan twijfels 
waren of dit wel succesvol zou zijn. Trickle-down was namelijk niet afdwingbaar en niet alle makers zijn bekend bij 
of verbonden aan een instelling. Het was dan ook te voorzien dat een groot deel van de makers hier niet mee zou 
worden bereikt. We kunnen wel concluderen dat de makers in het initiële beleid van OCW te lang buiten beeld zijn 
gebleven. Toen duidelijk werd dat er meer aandacht voor makers moest komen, lijkt er wat te lichtvaardig te zijn 
vertrouwd op de werking van het trickle-down principe. Daarentegen zien we niet direct van rijkswege een 
alternatief om makers te bereiken en doeltreffend en doelmatig te ondersteunen. Ook in andere sectoren met veel 
zzp’ers speelde dit probleem. Uit voorbeelden blijkt dat dit gemeenten en provincies beter is gelukt, omdat die 
dichter op de eigen sector zitten. 
Ook gemeenten en provincies hebben direct noodsteun verleend vanuit eigen middelen 
Veel gemeenten en provincies hadden op eigen initiatief direct bij aanvang van de pandemie lokale 
noodsteunmaatregelen ontwikkeld, ruim voordat het Rijk de lokale overheden ondersteunde via het 
gemeentefonds en het provinciefonds. Deze steun richtte zich, eigenlijk net zoals bij het Rijk, in eerste instantie 
voornamelijk op de eigen subsidierelaties en bestonden vaak ook uit coulancemaatregelen. Deze steun was, net als 
bij de rijksgesubsidieerde instellingen, nodig om te voorkomen dat de instellingen zouden omvallen. Reeds in juni 
2020 ontvingen gemeenten via het gemeentefonds extra middelen van het Rijk. 
OCW heeft gemeenten en provincies ondersteund met een basis van vertrouwen 
Vanaf 2020 hebben fondsbeheerders geld ter beschikking gesteld aan gemeenten en provincies. Een belangrijk 
kenmerk hiervan is dat het geld dat gemeenten ontvingen naar eigen inzicht kon worden besteed: er waren geen 
randvoorwaarden en er hoefde geen verantwoording aan het Rijk te worden afgelegd.  Hierbij merken we gelijk op 
dat de democratische verantwoording slechts verschuift: gemeenten zijn uiteraard wel aan de eigen 
gemeenteraden verantwoording verschuldigd. Uit gesprekken die wij hebben gevoerd blijkt dat het Rijk 
alternatieven heeft overwogen voor de decentrale uitkeringen, maar er niet in slaagde om zelf een volledig beeld 
te krijgen van de sector en daarmee de precieze noden die er waren. Daarom is er uiteindelijk voor gekozen om 
erop te vertrouwen dat de decentrale overheden het best weten wat nodig is in de eigen regio en dat het geld 
doeltreffend en doelmatig zou worden besteed. Een risico dat niet al het geld uiteindelijk bij cultuur terecht zou 
komen is daarmee impliciet aanvaard. Om te bevorderen dat de gemeenten de extra steun aan cultuur zouden 
besteden is in 2021 een brief gestuurd aan de bestuurders en gemeenteraden van alle gemeenten.  Een alternatieve 
methode had een specifieke uitkering aan gemeenten (spuk) kunnen zijn. Met een dergelijke uitkering gaan echter 
veel administratieve verplichtingen van de gemeenten gepaard, wat in de crisissituatie – ook naar ons inzicht – niet 
wenselijk zou zijn.  
Over het algemeen is de specifieke steun snel verleend 
De snelheid waarmee het beleid tot stand is gekomen, zou in een normale situatie ondenkbaar zijn. Over het 
algemeen zijn de regelingen in zeer korte tijd ingericht en is de steun snel uitgekeerd, waardoor grote problemen 
voor de instellingen konden worden voorkomen. De initiële coulancemaatregelen hebben daaraan een belangrijke 
bijdrage geleverd. De snelheid van de steunmaatregelen is over het algemeen ook erg gewaardeerd door 
gesprekspartners. De tijd die nodig was voor onderhandelingen met het ministerie van Financiën en het vervolgens
