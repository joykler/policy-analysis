EVALUATIE CORONASTEUN CULTUURSECTOR 77 
6 Weergave van de interviews 
6.1 Achtergrondinformatie 
In het kader van dit onderzoek zijn er twee verschillende interviewrondes gehouden. In de aanvangsfase van het 
onderzoek hebben verkennende interviews plaatsgevonden met als doel om eerste inzichten te verzamelen met 
betrekking tot het beantwoorden van de onderzoeksvragen. Daarnaast dienden deze interviews om input te krijgen 
voor de verdere vormgeving van het onderzoek. Na deze verkennende fase zijn verdiepende (groeps-)interviews 
gehouden met als doel om dieper in te gaan op verschillende inzichten die uit de verkennende interviews en de 
andere onderzoeksmethoden, zoals de deskresearch, naar voren kwamen. Zowel de verkennende als de 
verdiepende interviews waren semigestructureerd. Op deze manier konden de onderzoekers de voor hen 
belangrijkste onderwerpen bevragen, maar was er ook ruimte voor deelnemers om zelf onderwerpen in te brengen 
tijdens het gesprek. De leidraad van beide interviews is voorgelegd en besproken met de opdrachtgever voordat 
de interviews plaatsvonden. 
 
Er is getracht om in de interviews relevante vertegenwoordigers van verschillende ministeries, verschillende 
Rijkscultuurfondsen en verschillende sub-sectoren uit de culturele en creatieve sector te interviewen. Voor de 
selectie van deelnemers uit ministeries, is een lijst met potentiële deelnemers samengesteld door onze 
contactpersonen uit het ministerie van OCW. Voor de selectie van deelnemers uit de sector, zijn verschillende 
sleutelfiguren uit de sector/taskforce benaderd om deelnemers aan te dragen. Daarnaast zijn alle zes 
Rijkscultuurfondsen benaderd voor deelname. Ook zijn tijdens de interviews nieuwe deelnemers aangedragen. De 
uitkomsten van de interviews met vertegenwoordigers van gemeenten zijn verwerkt in hoofdstuk 8. 
Tijdens de verkennende (groeps-)interviews zijn acht gesprekken gevoerd met in totaal 10 vertegenwoordigers uit 
de Rijkscultuurfondsen (4), het ministerie van OCW (2), de sector (waarvan een deel ook zitten heeft genomen in 
(de regiegroep van) de taskforce) (3) en een beroepsvereniging (1). De verdiepende (groeps-)interviews omvatte 
negen interviews met in totaal 34 vertegenwoordigers uit de Rijkscultuurfondsen (8), het ministerie van OCW (12), 
de sector (waarvan een deel ook zitten heeft genomen in (de regiegroep van) de taskforce) (8) en het ministerie van 
(BZK) (1). Tevens heeft één vertegenwoordiger van het ministerie EZK schriftelijk geantwoord op enkele vragen uit 
de interviewleiddraad. Zie bijlage I voor een lijst van organisaties (en directies) van de geïnterviewden. 
 
De interviews zijn verwerkt in volledige transcripten. De transcripten zijn gecodeerd met gebruik van het 
programma voor kwalitatieve data-analyse MAXQDA. Er is zowel gebruik gemaakt van directed content analysis 
(tekst coderen aan de hand van een vooraf ontwikkeld codeerschema) en conventional content analysis (codes 
genereren op basis van de tekst). De hoofdcodes in het codeerschema zijn dus van tevoren vastgesteld op basis 
van de onderzoeksvragen en de sub-codes zijn ontstaan tijdens het coderen. Met gebruik van deze methodiek is 
het mogelijk om de data te organiseren en te fragmenteren om zo inzicht te verkrijgen in relaties tussen codes. Zo 
is er in de transcripten bijvoorbeeld gezocht naar herhalingen (om patronen te herkennen), opvallende uitspraken 
(zoals discrepanties binnen één interview), overeenkomsten en verschillen tussen deelnemers en groepen, 
ontbrekende gegevens, bevestigde verwachtingen, en theorie gerelateerd materiaal. 
 
De inzichten uit zowel de verkennende als de verdiepende interviews worden besproken aan de hand van drie 
hoofdsecties: (a) totstandkoming van het beleid, (b) samenwerking tussen actoren en (c) opbrengsten van het 
beleid.
