EVALUATIE CORONASTEUN CULTUURSECTOR iv 
vertalen van het onderhandelingsresultaat naar maatregelen werd door de Rijkscultuurfondsen echter wel als 
belemmerend ervaren. Het steunen van gemeenten en provincies gebeurde ook relatief laat, waardoor sommige 
instellingen (met name in kleinere gemeenten) pas later konden worden bereikt.   
Druk vanuit de sector heeft bijgedragen aan de omvang van de steun 
Uit gesprekken volgt dat door de druk vanuit de sector het beleid niet inhoudelijk is beïnvloed, maar dat het wel 
heeft geholpen om politieke druk uit te oefenen om extra middelen voor de sector vrij te maken. De Taskforce die 
vanuit de sector is opgericht heeft met succes politieke aandacht weten te vestigen op bijvoorbeeld zelfstandigen, 
festivals en evenementen en het niet-gesubsidieerde deel van de podiumkunsten. Ook het rapport van de 
Boekmanstichting “ongelijk getroffen ongelijk gesteund” heeft bijgedragen aan de druk op de politiek. OCW heeft 
zich gedurende de crisis opengesteld voor invloeden vanuit de sector en nam kritiek serieus. Medewerkers van 
OCW en de Rijkscultuurfondsen voelden zich sterk verantwoordelijk voor de sector en hebben hard voor de sector 
gewerkt. 
De omstandigheden in crisistijd staan doeltreffendheid en doelmatigheid soms in de weg 
Het was niet eenvoudig om de doelmatigheid en doeltreffendheid van de steunmaatregelen te borgen. Dit is ook 
zo ervaren door beleidsmakers. Er was een continu spanningsveld tussen snelheid en rechtmatigheid. Ook was de 
loop van de pandemie telkens moeilijk te voorspellen, wanneer er weer contactbeperkende maatregelen zouden 
worden opgelegd of versoepeld en wat er wel of niet specifiek voor de culturele sector zou gelden. Dit bemoeilijkte 
het ontwikkelen van steunbeleid. Het was zogezegd continu sturen in de mist.  
De interactie tussen (generieke en specifieke) steunmaatregelen had soms onverwachte 
effecten 
Ook speelde mee dat er veel verschillende steunvarianten waren, zowel generieke als specifieke, met allemaal eigen 
kenmerken, overlap en interactie. Instellingen die meer subsidie vanuit de specifieke maatregelen kregen, konden 
bijvoorbeeld minder aanspraak maken op de NOW-regeling. Dit was overigens niet onredelijk, anders zou er 
immers stapeling van subsidies plaats hebben gevonden hetgeen tot overcompensatie zou kunnen leiden. Dit 
maakte dat het inrichten van maatregelen een puzzel was. De specifieke steunmaatregelen beoogden namelijk op 
die punten te ondersteunen waar de generieke maatregelen niet voldoende bleken. Uit onze data-analyse blijkt dat 
de mate waarin bedrijven hun weg wisten te vinden naar de generieke steun sterk verschilde per deelsector. Daarbij 
lijken deelsectoren waar waarschijnlijk veel makers actief zijn, relatief weinig geld uit generieke steun te hebben 
ontvangen gezien de omvang van hun deelsector. Het samenspel tussen de maatregelen zorgde ook regelmatig 
voor problemen of ongewenste effecten: voorwaarden van generieke maatregelen leidden er soms toe dat de 
specifieke steun een negatief effect had op de hoogte van verleende generieke steun.  
Samenwerking 
OCW zette snel met succes een interne crisisstructuur op 
Binnen OCW werd in de eerste weken van de crisis een interne crisisstructuur opgezet. Er werden binnen die 
structuur verschillende werkgroepen gevormd die zich bezig hielden met het uitwerken van voorstellen voor 
maatregelen, het verkrijgen van informatie over de financiële ontwikkelingen bij fondsen en instellingen, de 
communicatie met het veld, de langetermijngevolgen voor de sector.
