EVALUATIE CORONASTEUN CULTUURSECTOR 90 
met name vanwege de onzekerheid die er destijds was over toekomstige corona- en steunmaatregelen. Een 
vertegenwoordiger uit de Rijkscultuurfondsen geeft aan dat bijvoorbeeld bij musea heel veel eigen inkomsten 
wegvielen. Instellingen kozen er dus voor om eerst te zorgen dat zelf nog zouden blijven voortbestaan.  
 
Ten tweede wordt het niet goed werken van het trickle-down mechanisme verklaard doordat er te weinig zicht is op 
de gehele culturele en creatieve sector, met name vanwege de grootte van en de diversiteit binnen de sector. Dit 
maakte het lastig om makers goed te bereiken en om schade en vraaguitval te berekenen bij sommige delen van 
de sector. Een vertegenwoordiger uit de sector legt het volgende uit over het zicht op de praktijk van makers in de 
sector: “Men kwam erachter dat er natuurlijk ook heel veel gedwongen zzp'ers zijn. Heel veel makers die werken als 
zzp'er, omdat er nou eenmaal geen andere vorm mogelijk is, maar die hebben bijvoorbeeld nog nooit zelf een 
voorstelling gemaakt of een concert georganiseerd. Daar kwamen ook pijnlijke verschillen naar boven van mensen 
die misschien al 20 jaar zeer succesvol waren in hun vak op het allerhoogste niveau, maar gewoon overal buiten 
vielen. Hier werd dus ook niet goed gekeken naar hoe het eigenlijk in de praktijk gaat, ondanks dat daar, ook door 
de taskforce en de creatieve coalitie, altijd op gewezen is.” Ook maakte de grootte van de sector het moeilijk om te 
werken met SBI-codes: ”Dat werkte gewoon niet omdat die indeling niet klopt met hoe onze sector in elkaar zit.” 
  
Tot slot werd het niet goed werken van het trickle-down mechanisme verklaard doordat er weinig bekendheid is 
met subsidieprocedures bij delen van de (vrije) sector. In dit kader speelt het volgens vertegenwoordigers vanuit 
de sector ook een rol dat de informatie die vanuit de overheid werd gedeeld over het ontvangen van steun niet 
toegankelijk genoeg was voor iedereen. Zo was niet altijd duidelijk wat de laatste stand van zaken was wat betreft 
de corona- en steunmaatregelen. 
6.6.1 Positieve (onverwachte) neveneffecten 
Rijkscultuurfondsen bereikten nieuwe doelgroepen 
Door meerdere Rijkscultuurfondsen en vanuit de sector is aangegeven dat zij dankzij de coronasteun nieuwe 
mensen hebben bereikt en hun doelgroep dus hebben uitgebreid. Een vertegenwoordiger van de Creatieve 
Coalitie geeft bijvoorbeeld aan dat er een verdubbeling van het aantal leden is gekomen tijdens de coronacrisis. 
De coronacrisis lijkt bijgedragen te hebben aan het feit dat mensen zich realiseerden dat als ze zich aansloten bij 
bijvoorbeeld koepelorganisaties ze werden vertegenwoordigd richting het ministerie. Rijkscultuurfondsen hebben 
nieuwe delen van de sector bereikt en partijen en mensen leren kennen die ze normaliter niet bedienden. Hier 
hebben zij in de periode na de coronacrisis nog steeds profijt van. Zo is het Nederlands Filmfonds van origine vooral 
gericht op mensen die van de academie komen, maar hebben ze zich tijdens de coronacrisis ook op autodidacten 
gericht. En het Nederlands Letterenfonds is van origine meer voor makers, maar zijn zich ook op boekenwinkels 
gaan richten. Hoewel dit complex was omdat ze zich met nieuwe wet- en regelgeving moesten bezighouden, heeft 
het hen ook geholpen om het eigen beleid te versterken.  
OCW heeft meer zicht op sector gekregen 
Vanuit de sector en OCW wordt aangegeven dat er tijdens de coronacrisis veel kennis is opgedaan over de culturele 
sector als geheel. Een geïnterviewde geeft aan: “Voorheen keken we toch met name naar dat gesubsidieerde deel 
waar wij een directe verantwoordelijkheid voor hebben en minder naar dat niet-gesubsidieerde deel. Daardoor wel 
veel meer kennis opgedaan over dat niet gesubsidieerde deel van de cultuursector”.
