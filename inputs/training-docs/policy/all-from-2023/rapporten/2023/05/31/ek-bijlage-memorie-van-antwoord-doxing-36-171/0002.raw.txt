ernstige gevallen een fikse straf kan worden opgelegd. Daarbij speelt ook mee dat het bij het 
bepalen van het strafmaximum in essentie gaat om de waardering van de ernst van een strafbaar 
feit. Dat oordeel is niet alleen aan mij. Van belang is ook hoe vanuit de samenleving naar een 
fenomeen wordt gekeken. Het amendement dat strekte tot verhoging van het strafmaximum tot 
twee jaar gevangenisstraf heb ik daarom tijdens de behandeling van dit wetsvoorstel in de Tweede 
Kamer aan het oordeel van de Kamer gelaten. Het amendement dat strekte tot invoering van de 
bijzondere strafverhogingsgrond heb ik daarentegen ontraden omdat ik een afzonderlijke wettelijke 
strafverzwaringsgrond met een derde niet nodig achtte omdat het strafmaximum van twee jaar de 
strafrechter voldoende ruimte bood om de meest ernstige gevallen van strafbare doxing passend te 
kunnen bestraffen. Ik heb erop gewezen dat als deze amendementen gecombineerd zouden 
worden het strafmaximum enigszins uit evenwicht zou raken in verhouding tot de strafmaxima van 
andere delicten die qua strafwaardigheid tot op zekere hoogte op dezelfde lijn zijn te stellen. Het 
nu geldende strafmaximum van twee jaar gevangenisstraf is bijvoorbeeld gelijk aan dat voor 
strafbare dwang (artikel 284 Sr) maar nog wel lager dan dat voor bedreiging (artikel 285 Sr) 
waarop een maximale gevangenisstraf van drie jaar gevangenisstraf is gesteld. Tegelijk is het 
strafmaximum van twee jaren gevangenisstraf weer aanzienlijk hoger dan het strafmaximum voor 
het in het openbaar aanbieden inlichtingen, gelegenheid of middelen te verschaffen om enig 
strafbaar feit te plegen (artikel 133 Sr), waarop een gevangenisstraf van ten hoogste zes maanden 
is gesteld, maar fors lager dan dat voor opruiing waarvoor een gevangenisstraf van maximaal vijf 
jaren kan worden opgelegd (artikel 131 Sr). Al met al concludeer ik dan ook dat de hoogte van het 
strafmaximum in relatie tot de strafhoogtes voor soortgelijke delicten nog steeds verdedigbaar is 
en daarmee op passende wijze uiting geeft aan de meest ernstige verschijningsvorm van doxing.  
De leden van de fracties van GroenLinks en de PvdA hebben daarnaast gevraagd of het met het 
amendement gecreëerde onderscheid tussen de groep functionarissen waarvoor de bijzondere 
strafverhogingsgrond geldt en andere functionarissen, zoals wetenschappers, medici, leden van het 
OMT of anderen die niet tot de in het amendement genoemde beroepsgroepen behoren en ook een 
relevant belang hebben om publiekelijk stelling te nemen of een beroep uit te oefenen, te 
rechtvaardigen is. Daarbij hebben zij gevraagd het onderscheid in ernst van het delict dan wel te 
beschermen belang te motiveren.  
Ik stel voorop dat ik het gebruik van persoonsgegevens voor intimiderende doeleinden 
onacceptabel vind, ongeacht wie het slachtoffer is. Extra kwalijk zijn de gevallen waarin een 
journalist of iemand vanwege zijn of haar publieke functie slachtoffer wordt van deze gedraging. 
Doxing kan grote gevolgen hebben voor slachtoffers en hun gezinsleden en kan ertoe leiden dat 
mensen bepaalde functies niet meer kunnen, willen of durven te vervullen. Dit kan direct raken aan 
het functioneren van de democratische rechtstaat. In gevallen van strafbare doxing die verband 
houden met de uitvoering van de publieke taak zal het openbaar ministerie de strafeis aanzienlijk 
naar boven bijstellen, conform het uitgangspunt voor agressie en geweld tegen werknemers met 
een publieke taak en andere functionarissen werkzaam in het publieke domein (zie paragraaf 6 van 
de Aanwijzing kader voor strafvordering meerderjarigen (2019A003)). De strafeis wordt in deze 
gevallen met 200% verhoogd. Dit geldt overigens ook ten aanzien van publieke functies die niet in 
de strafverhogingsgrond zijn opgenomen. De indieners van het amendement hebben toegelicht dat 
aan de publieke functie die de in de strafverzwaringsgrond genoemde ambts- en gezagsdragers en 
functionarissen werkzaam in het veiligheidsdomein vervullen een bepaalde positie is verbonden. Zij 
worden gezien als vertegenwoordiger van een publiek orgaan dat een essentiële functie vervult in 
het democratisch bestel of als functionaris vanuit het veiligheidsdomein. Van personen in deze 
posities wordt een hoge mate van loyaliteit en inzet voor de publieke zaak verwacht. Het beeld van 
deze functionarissen als representant van het openbaar orgaan of veiligheidsdomein maakt deze 
functionarissen volgens de indieners van het amendement een aantrekkelijk doelwit voor ‘doxers’. 
Daardoor kunnen zij in hun functie worden geconfronteerd met gedrag van burgers die het goed 
uitoefenen van hun functie bemoeilijken en de persoonlijke vrijheid beperkt. Ik deel de opvatting 
van de indieners van het amendement dat veel wordt verwacht van deze functionarissen en dat zij, 
en hun gezinsleden, in de praktijk – helaas - een groot risico lopen slachtoffer te worden van 
intimidatie vanwege de functie die zij vervullen. Dit bemoeilijkt niet alleen de vervulling van hun 
belangrijke taak, maar raakt direct aan hun privéleven. Dat rechtvaardigt dat daartegen stevig kan 
worden opgetreden. Van de strafverhogingsgrond kan ook een afschrikwekkende werking uitgaan 
naar potentiële daders voor wie echt duidelijk moet zijn dat het ontoelaatbaar is dat personen die 
een publieke functie vervullen en hun naasten om die reden worden geїntimideerd. Het nu 
voorziene strafmaximum dat -  zoals hierboven besproken - op een fors hogere positie is 
uitgekomen, biedt in elk geval ook voldoende ruimte om de ernstige gevallen van strafbare doxing 
tegen andere functionarissen - die niet in de strafverzwaringsgrond zijn genoemd - stevig te 
kunnen bestraffen.  
3. Opzet en bewijs 
2 / 10
