beoordeling van het oogmerk van de betrokkene bij de verstrekking, bijvoorbeeld bij het bepalen 
of het oogmerk was gericht op het veroorzaken van ernstige overlast of ernstige hinder. Bij een 
verzoek tot het plegen van een telefoontje kan het bijvoorbeeld uitmaken of dit aan een persoon 
wordt gestuurd of aan een grote groep. De omvang van de verspreiding van de gegevens zal 
daarnaast van belang kunnen zijn bij de beslissing of vervolging wordt ingesteld, bij het bepalen 
van de strafeis en bij de strafoplegging.  
Ten aanzien van het oogmerkvereiste vragen deze leden met het oog op de rechtspraktijk een 
voorbeeld te geven van zowel vrees, ernstige overlast en ernstige hinder in de uitoefening van 
ambt of beroep en van gedragingen die (net) niet zijn bedoeld te vallen onder vrees, ernstige 
hinder of ernstige overlast.  
Graag verduidelijk ik wat onder vrees, ernstige overlast en ernstige hinder in de beroepsuitoefening 
kan worden verstaan. Daarbij merk ik op dat zich in de praktijk situaties zullen voordoen die nu 
niet zijn te voorzien. Op basis van de concrete feiten en omstandigheden van een geval zal moeten 
worden bepaald of sprake is van strafbare doxing. Ik kan uiteraard wel enkele voorbeelden van 
gedragingen noemen. Bij een gedraging die vreesaanjagend is kan in dit verband bijvoorbeeld 
worden gedacht aan het aan een slachtoffer laten weten dat wordt beschikt over zeer persoonlijke 
gegevens van diegene of diens naasten, bijvoorbeeld de school van de kinderen en het tijdstip 
waarop ze in de ochtend naar school gaan. Van ernstige overlast kan bijvoorbeeld sprake zijn als 
een adres wordt gedeeld met de oproep aan velen om daar op een bepaald tijdstip te verzamelen 
met zoveel mogelijk hooibalen. Dat kan er immers toe leiden dat de betrokkene de woning niet 
meer (ongestoord) kan verlaten. Een gedraging die ernstige hinder in de uitoefening van de functie 
veroorzaakt is het publiceren van functieaanduidingen en foto’s van personen die hun functie alleen 
in anonimiteit kunnen verrichten, zoals bij een undercoveragent het geval is. Het is niet uitgesloten 
dat een gedraging zowel vreesaanjagend als ernstig overlastgevend is of ernstige hinder 
veroorzaakt. In het geval van de undercoveragent kan bijvoorbeeld ook sprake zijn van het 
aanjagen van vrees als hierdoor een dreiging kan ontstaan vanuit een bepaalde criminele 
groepering richting de agent. Bij gedragingen die niet voldoende ernstig zijn om vrees aan te 
jagen, ernstige overlast te veroorzaken of ernstig te hinderen in de uitoefening van ambt of beroep 
kan worden gedacht aan het voor de werklocatie aanspreken van een persoon met een publieke 
functie, een enkel irritant telefoontje of onaardig kaartje, of het eenmalig bestellen en bij het 
slachtoffer laten bezorgen van een ongewenst artikel. Dergelijke gedragingen kunnen vervelend 
zijn, maar daarbij zal niet bij voorbaat sprake behoeven te zijn van vrees, ernstige overlast of 
ernstige hinder in de uitoefening in ambt of beroep. Als de betrokkene zich persoonsgegevens 
verschaft of aan iemand anders persoonsgegevens van een ander stuurt, ten behoeve van het 
begaan van deze gedragingen, zal dat in die gevallen geen strafbare doxing opleveren. 
De leden van de D66-fractie hebben gevraagd waarom in de delictsomschrijving de afbakening is 
gemaakt bij ‘ernstige’ overlast en ‘ernstige’ hinder. Zij vragen of de rechter niet met een lastige 
afweging wordt opgezadeld als de verdachte zich er in de rechtszaal op beroept dat hij slechts 
geringe overlast of geringe hinder wilde veroorzaken.  
   
In de omschrijving van het voor strafbaarheid vereiste oogmerk is een grens getrokken tussen 
gedragingen die naar de maatstaven van fatsoen als onbehoorlijk moeten worden beschouwd en 
gedragingen die vallen onder de voorgestelde strafbaarstelling. Strafwaardig zijn de gedragingen 
waarbij uit het oogmerk blijkt van een gerichte wil om anderen te intimideren. Daarvan hoeft nog 
geen sprake te zijn in gevallen van ‘gewone’ hinder en overlast. Of in een specifiek geval het 
oogmerk aanwezig is om iemand ernstige overlast aan te doen of iemand ernstig te hinderen in de 
uitoefening van ambt of beroep, zal moeten worden beoordeeld op basis van de omstandigheden 
die zich in dat geval voordoen. In mijn antwoord op de voorgaande vraag van de leden van de 
fracties van GroenLinks en de PvdA noemde ik al enkele voorbeelden van gedragingen die naar 
mijn mening niet onder het bereik van de voorgestelde strafbaarstelling zouden moeten vallen. 
Daarbij speelt ook mee dat deze strafbaarstelling een beperking van de vrijheid van meningsuiting 
betreft. Voor de beoordeling of een beperking van de vrijheid van meningsuiting gerechtvaardigd 
is, is onder meer van belang of daartoe een dringende maatschappelijke noodzaak bestaat. In dit 
geval is de maatschappelijke noodzaak gelegen in de ingrijpende en schadelijke effecten die 
strafbare doxing kan hebben op het persoonlijke leven van slachtoffers (artikel 10 EVRM). Bij het 
gebruik van persoonsgegevens voor intimiderende doeleinden wordt een grens overschreden 
vanwege de ernstige inbreuk op het persoonlijk leven van slachtoffers. Een beperking kan alleen 
noodzakelijk zijn voor zover deze ook proportioneel is. Daarom gaat de voorgestelde 
strafbaarstelling niet verder dan strikt noodzakelijk en is deze gericht op gevallen waarin 
persoonsgegevens van anderen worden verzameld en verspreid met het oogmerk om een ander 
vrees aan te (laten) jagen, ernstige overlast aan te (laten) doen of ernstig te (laten) hinderen in de 
4 / 10
