waarmee dit delict is gepleegd prompt verwijdert, is dus niet aansprakelijk. Of (mede-) 
aansprakelijkheid bestaat hangt dus af van het al dan niet voldoen aan deze voorwaarden en van 
de omstandigheden van het concrete geval.   
 
De officier van justitie kan, met een machtiging van de rechter-commissaris, die enkel wordt 
afgegeven ingeval van verdenking van strafbare doxing of een ander strafbaar feit als bedoeld in 
artikel 67, eerste lid, Sv, een bevel geven om terstond alle maatregelen te nemen die redelijkerwijs 
van de aanbieder kunnen worden gevergd om bepaalde gegevens die worden opgeslagen of 
doorgegeven, ontoegankelijk te maken, voor zover dit noodzakelijk is ter beÃ«indiging van een 
strafbaar feit of ter voorkoming van nieuwe strafbare feiten (artikel 125p Sv). Indien de aanbieder 
daaraan voldoet, zal hij niet worden vervolgd (artikel 54a Sr) vanwege betrokkenheid bij een 
strafbaar feit dat door een ander is gepleegd met gebruikmaking van de dienst van de aanbieder.  
 
De leden van de SGP-fractie hebben gevraagd of de opsporingsinstanties zoals de politie en het 
openbaar ministerie voldoende capaciteit hebben om van iedere aangifte van strafbare doxing 
serieus werk te maken. Daarbij hebben zij gewezen op het risico van secundaire victimisatie dat 
kan ontstaan wanneer slachtoffers zich melden, maar hun zaak op de plank blijft liggen. Deze 
leden hebben gevraagd of verhoogde inzet op dit onderwerp is berekend.  
 
De politie is voorbereid op de inwerkingtreding van dit wetsvoorstel door de betreffende 
medewerkers op te leiden over de strafbaarstelling, en door aanpassing van de 
informatievoorziening zodat aangiftes van doxing kunnen worden geregistreerd. Hoeveel doxing 
zaken straks zullen instromen is thans nog niet bekend. Daarbij speelt mee dat deze gedraging nu 
niet strafbaar is, en dus ook niet wordt bijgehouden hoe vaak het nu voorkomt. De prognoses van 
het aantal zaken lopen om die reden ook uiteen: het openbaar ministerie verwacht een aanzienlijk 
aantal zaken te krijgen op het gebied van strafbare doxing, de rechtspraak verwacht geen 
significante stijging van het aantal zaken en de politie schat in dat het aantal aangiften niet 
zodanig groot gaat zijn dat er niet voldoende capaciteit voor zal zijn. Om een beter overzicht te 
krijgen van het daadwerkelijk aantal zaken en de werklast voor de politie, het openbaar ministerie 
en de rechtspraak wordt direct na inwerkingtreding een invoeringstoets gestart waarin (onder 
andere) wordt gemonitord hoeveel zaken er instromen en of die in de plaats komen van zaken in 
verband met gedragingen die nu al strafbaar zijn zoals bedreiging.  
 
8. Geconsolideerde wettekst 
De leden van de D66-fractie hebben gevraagd waarom geen geconsolideerde versie van dit 
wetsvoorstel ter beschikking is gesteld.  
 
Dit wetsvoorstel stelt een gedraging strafbaar die nu nog niet strafbaar is, te weten het gebruik 
van persoonsgegevens voor intimiderende doeleinden. Omdat het hier slechts gaat om enkel een 
toevoeging van een nieuwe strafbaarstelling aan het Wetboek van Strafrecht en het Wetboek van 
Strafrecht BES, zou een geconsolideerde doelwet in dit geval weinig toegevoegde waarde hebben 
voor de beoordeling van het wetsvoorstel. Daarom wordt geen aanleiding gezien een 
geconsolideerde versie van het Wetboek van Strafrecht en het Wetboek van Strafrecht BES, die 
dus slechts op een enkel onderdeel worden gewijzigd, ter beschikking te stellen. 
 
 
 
 
De Minister van Justitie en Veiligheid
