omstandigheden (een poging tot) het verschaffen van persoonsgegevens voor intimiderende 
doeleinden dermate laakbaar is dat deze strafbaar gesteld moet worden, maar niet al valt onder 
een ander strafbaar feit, met name de misdrijven met betrekking tot (persoons)gegevens zoals 
computervredebreuk (artikel 138ab Sr) of het overnemen van niet-openbare computergegevens 
(artikel 138c Sr).  
Graag beantwoord ik de vraag van deze leden waarom ‘zich verschaffen’ in de strafbaarstelling niet 
is vervangen door het doen van een oproep om persoonsgegevens te delen, als volgt. Het ‘zich 
verschaffen van persoonsgegevens’ voor intimiderende doeleinden kan in samenwerking met 
diverse betrokkenen plaatsvinden. Onder die omstandigheden zal strafbaarheid kunnen worden 
aangenomen wegens medeplegen van doxing. Maar het ‘zich verschaffen van persoonsgegevens’ 
kan ook geheel zelfstandig gebeuren en ook die delictsvorm dient – zoals hiervoor toegelicht –
strafbaar te zijn. Reeds hierom is niet overwogen de delictsgedraging ‘zich verschaffen’ te 
vervangen door ‘het doen van een oproep om persoonsgegevens te delen’ te plegen. Voor zover 
het gaat om de strafbaarheid van het aanzetten van anderen tot doxing kan worden volstaan met 
strafbaarheid op grond van artikel 46a Sr (poging om een ander te bewegen een misdrijf te 
begaan) en de deelnemingsvorm uitlokking, op grond waarvan degenen strafbaar zijn die iemand 
door giften, beloften, misbruik van gezag, geweld, bedreiging, of misleiding of door het verschaffen 
van gelegenheid, middelen of inlichtingen pogen te bewegen tot strafbare doxing of daarmee 
strafbare doxing opzettelijk uitlokken.  
In reactie op de vraag van deze leden waarom bij het zich verschaffen van persoonsgegevens geen 
sprake is van een ander strafbaar feit, zoals computervredebreuk (artikel 138ab Sr) of het 
overnemen van niet-openbare computergegevens (artikel 138c Sr) merk ik op dat het bij die 
misdrijven gaat om niet-openbare gegevens. Van computervredebreuk is sprake als opzettelijk en 
wederrechtelijk wordt binnengedrongen in een geautomatiseerd werk. Dat kan uiteraard worden 
gedaan om daarmee niet-openbare gegevens te verkrijgen. Bij het eerdergenoemde overnemen 
van computergegevens gaat het om het opzettelijk en wederrechtelijk overnemen of doorgeven 
van niet-openbare gegevens. Voor doxing wordt vaak informatie gebruikt die openbaar is, zonder 
dat opzettelijk en wederrechtelijk een computer wordt binnengedrongen («hacken») of opzettelijk 
en wederrechtelijk gegevens worden overgenomen. Het gaat bijvoorbeeld om een combinatie van 
gegevens over een persoon uit verschillende bronnen. Denk daarvoor aan de gegevens die in een 
zeer beperkte kring van personen bekend zijn, zoals een huisadres of gegevens over de deelname 
aan een bepaald sportevenement die online zijn geplaatst. Voor strafbaarheid wegens doxing is de 
wijze van verkrijging van deze gegevens niet relevant. Strafrechtelijke aansprakelijkheid ontstaat 
zonder dat sprake hoeft te zijn van het hacken van een computer om deze gegevens te verkrijgen 
of van het overnemen van niet-openbare gegevens uit een computer, van een ander misdrijf hoeft 
dan nog geen sprake te zijn.  
De leden van de fracties van GroenLinks en de PvdA hebben ook gevraagd hoe het oogmerk tot 
vrees, ernstige overlast of ernstige hinder kan worden bewezen bij alleen het verschaffen van 
persoonsgegevens. Zij hebben gevraagd hiervan een voorbeeld te geven. Daarnaast hebben zij 
gevraagd naar het onderscheid tussen deze specifieke strafbaarstelling van het zich verschaffen 
van persoonsgegevens voor intimiderende doeleinden en strafrechtelijke afpersing of bedreiging.  
Voor een antwoord op de eerste vraag van deze leden verwijs ik graag naar paragraaf 3 van deze 
memorie waarin ik met behulp van voorbeelden heb verduidelijkt hoe het voor strafbaarheid 
vereiste oogmerk kan worden bewezen.  
 
De strafbaarstelling van doxing ziet op andere gedragingen dan de strafbaarstellingen van 
bedreiging en afpersing. Voor strafbare bedreiging (artikel 285 Sr; artikel 298 Sr BES) is vereist 
dat iemand wordt bedreigd met bepaalde ernstige misdrijven. Een voorbeeld van strafbare doxing 
betreft het in een appgroep vragen naar het adres van een bepaald persoon zodat diegene ‘de 
waarheid kan worden verteld’. Dergelijk handelen levert geen strafbare bedreiging op, omdat niet 
wordt bedreigd met een bepaald ernstig misdrijf, zoals omschreven in het eerste lid van het 
voorgestelde artikel 285 Sr. Van afpersing (artikel 317 Sr) is in dit geval ook geen sprake omdat 
daarvoor is vereist dat iemand, met het oogmerk om zich of een ander wederrechtelijk te 
bevoordelen, een ander door geweld of bedreiging met geweld dwingt tot de afgifte van een goed, 
tot het aangaan van een schuld of het ter beschikking stellen van gegevens. Voor de vervulling van 
de delictsomschrijving van het voorgestelde artikel 285d Sr is niet vereist dat iemand ergens toe 
wordt gedwongen, maar dat de dader zich persoonsgegevens verschaft, deze verspreidt of 
anderszins ter beschikking stelt met de bedoeling angst, ernstige hinder of overlast te veroorzaken. 
Ook wat oogmerk betreft verschilt het voorgestelde artikel 285d Sr dus met artikel 317 Sr waar het 
in laatstgenoemd artikel is gericht op wederrechtelijke bevoordeling.  
 
8 / 10
