hinderen in de uitoefening van ambt of beroep. Dit moet worden vastgesteld om tot een bewezen 
feit te komen.  
 
4. Delictsomschrijving 
De leden van de D66-fractie hebben gevraagd of het wel klopt dat dreigen met doxing binnen de 
delictsomschrijving van de strafbaarstelling valt. Daarbij hebben zij specifiek gevraagd naar het 
geval dat iemand dreigt om persoonsgegevens van een ander te zullen delen, zonder dat deze zich 
reeds de persoonsgegevens heeft verschaft, verspreid of anderszins ter beschikking gesteld. 
Bijvoorbeeld de situatie dat iemand op internet een bericht van een anoniem account krijgt met het 
dreigement waarin staat dat zijn of haar persoonsgegevens openbaar zullen worden gemaakt, 
zonder dat degene die hiermee dreigt zich de persoonsgegevens reeds heeft verschaft, deze heeft 
verspreid of anderszins ter beschikking heeft gesteld. Volgens deze leden kan dit dreigement 
dezelfde schadelijke gevolgen hebben voor het slachtoffer als bij ‘echte doxing’.  
 
In de meeste gevallen waarin iemand dreigt met doxing zal diegene het oogmerk hebben de ander 
vrees aan te jagen, ernstige overlast aan te doen of ernstig te hinderen in de uitoefening van zijn 
ambt of beroep. Om te bepalen of diegene strafbaar is, zal moeten worden vastgesteld of diegene 
zich ook met dit oogmerk persoonsgegevens van de ander heeft verschaft, deze heeft verspreid of 
anderszins ter beschikking heeft gesteld. Dat zal al snel het geval zijn. Om contact op te kunnen 
nemen met degene tegen wie het dreigen met doxing is gericht zal de dader immers over 
persoonsgegevens van diegene moeten beschikken. In het door de leden van de D66-fractie 
genoemde voorbeeld zal het kunnen gaan om de gegevens die nodig zijn om diegene een bericht 
te sturen zoals een username of emailadres. In dergelijke gevallen valt dreigen met doxing onder 
de delictsomschrijving van de strafbaarstelling. Situaties waarbij de betrokkene dreigt met doxing 
maar daarvoor geen persoonsgegevens heeft verzameld of verspreid laten zich moeilijk voorstellen. 
Wanneer een slachtoffer door het dreigen met doxing zou worden gedwongen iets te doen, niet te 
doen of te dulden, bijvoorbeeld doordat daaraan een bepaalde voorwaarde wordt verbonden, zou 
overigens ook sprake kunnen zijn van strafbare dwang (artikel 284 Sr; artikel 297 Sr BES). 
 
Vervolgens hebben de leden van de D66-fractie gevraagd of het verspreiden dan wel in bezit 
hebben van persoonsgegevens onder de reikwijdte van de strafbaarstelling valt als degene van wie 
die persoonsgegevens zijn, van niets weet en geen deel uitmaakt van de besloten app-groep. Zij 
vragen of het element van intimidatie uit de strafbaarstelling dan aanwezig is.  
 
Het is voor strafbaarheid op grond van de voorgestelde strafbaarstelling niet bepalend dat degene 
van wie de persoonsgegevens zijn weet heeft van het feit dat diens persoonsgegevens zijn 
gevraagd of verspreid. Van belang is dat het oogmerk bij het zich verschaffen, verspreiden of 
anderszins ter beschikking stellen van persoonsgegevens erop is gericht om die ander vrees aan te 
jagen dan wel aan te laten jagen, ernstige overlast aan te doen dan wel aan te laten doen of hem 
in de uitoefening van zijn ambt of beroep ernstig te hinderen dan wel ernstig te laten hinderen. Het 
verzamelen of verspreiden van persoonsgegevens hoeft op zichzelf niet het intimiderend effect te 
sorteren; het gaat om de bedoeling waarmee de betrokkene deze handelingen verricht. Er kan 
bijvoorbeeld worden gevraagd naar een adres dat kan worden gebruikt om het slachtoffer een 
huisbezoek te brengen. Ook kan een adres worden verspreid zodat anderen het slachtoffer thuis 
kunnen bezoeken. Het feit dat het slachtoffer hiermee, als dit in een besloten app-groep gebeurt 
waarvan het slachtoffer geen lid is, niet bekend is betekent niet dat dit toelaatbaar is. In het 
genoemde voorbeeld delen de leden van de appgroep gezamenlijk het oogmerk om de verspreide 
persoonsgegevens te gebruiken om het slachtoffer te intimideren. Strafbaarstelling is nodig om 
daartegen op te kunnen treden.  
 
5. BES 
De leden van de fracties van GroenLinks en de PvdA hebben gevraagd op welke wijze met de 
bestuurscolleges en/of de eilandsraden van de BES overleg is geweest over de vraag of deze 
strafbaarstelling op gelijke wijze wenselijk is in Caribisch Nederland en of er wellicht lokale 
aanpassingen nodig waren.  
De voorgestelde strafbaarstelling is ter consultatie voorgelegd aan de openbare lichamen in 
Caribisch Nederland. Het Openbaar Lichaam Bonaire heeft in reactie op dit wetsvoorstel 
aangegeven dat het Korps Politie Caribisch Nederland en het openbaar ministerie BES positief 
hebben gereageerd op het wetsvoorstel, en dat het goed is dat Caribisch Nederland qua 
strafrechtelijk instrumentarium niet achterblijft bij Europees Nederland. Ook het College 
bescherming persoonsgegevens BES heeft advies uitgebracht over het wetsvoorstel. Daarin wordt 
de noodzaak van de strafbaarstelling van doxing onderschreven omdat misbruik van 
persoonsgegevens voor intimiderende doeleinden ernstige schade kan toebrengen. De ontvangen 
6 / 10
