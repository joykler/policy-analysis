Directie Kennis | DEFINITIEF | Referentieraming 2023 | 1 mei 2023 
weinig zittenblijvers in bao en vo, en de slagingspercentages in het vo waren hoog. Waar de 
afgelopen jaren leerlingen mogelijk het voordeel van de twijfel kregen en doorstroomden, 
zagen we vorig jaar dat er meer leerlingen in het vo zijn blijven zitten of afgestroomd zijn: van 
vwo naar havo of van havo naar vmbo. Dat patroon is dit jaar ook te zien en in sommige 
stromen zelfs sterker dan vorig jaar.  
 
Krappe arbeidsmarkt en beweging in het beroepsonderwijs 
In het mbo, hbo en wo is dit jaar meer uitstroom van ongediplomeerde studenten. Ook met 
een diploma studeren studenten minder vaak door op hoger niveau, maar verlaten ze het 
onderwijs. Met de data die voor de referentieraming gebruikt worden, kan geen uitspraak 
gedaan worden over de oorzaak van deze ongediplomeerde uitstroom. Mogelijk spelen 
leerachterstanden ook hier een rol, maar het kan ook komen door de krappe arbeidsmarkt.  
 
Door de krapte op de arbeidsmarkt (die waarschijnlijk de komende jaren blijft aanhouden) 
gaan minder studenten binnen het mbo door naar een hoger niveau, als ze een diploma 
hebben gehaald. Hetzelfde geldt voor de studenten in het hbo. Dit jaar zien we dat ook in het 
wo: minder studenten beginnen aan een masteropleiding in het jaar nadat zij een 
bachelordiploma haalden.  
 
Er is ook meer dan verwacht ongediplomeerde uitstroom uit het mbo, hbo en wo. Een 
aanzienlijk deel van deze studenten heeft eerder wel een diploma gehaald, maar een deel van 
hen verlaat het onderwijs zonder startkwalificatie.  
 
De ontwikkeling van de arbeidsmarkt is onzeker. Het is mogelijk dat de studenten die nu vroeg 
uit het onderwijs stromen over enkele jaren opnieuw onderwijs volgen. In deze 
referentieraming is daar niet expliciet rekening mee gehouden.  
 
Binnen het vo krijgt het beroepsonderwijs een grotere rol. Deels doordat er vanuit de brugklas 
meer leerlingen naar het vmbo stromen, maar ook doordat meer havisten in hogere klassen 
naar het vmbo stromen. Dit leidt de komende jaren tot meer vmbo-gediplomeerden, die 
daarna voor een groot deel doorstromen naar het mbo. Ook zijn er meer havoleerlingen die 
rechtstreeks vanuit het havo naar een mbo-opleiding doorstromen.  
 
Pagina 4 van 120
