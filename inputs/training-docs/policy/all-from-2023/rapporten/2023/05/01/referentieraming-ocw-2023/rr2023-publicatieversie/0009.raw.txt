Directie Kennis | DEFINITIEF | Referentieraming 2023 | 1 mei 2023 
Onzekerheden kunnen leiden tot over- en onderschattingen  
Op een aantal punten bevat deze raming aannames die kunnen leiden tot een overschatting 
van de omvang van het mbo, hbo en wo in de komende jaren. Zo zijn de slagingspercentages 
in het vo voor komend jaar wellicht te hoog ingeschat en stromen mogelijk minder 
gediplomeerden uit vo en mbo na een tussenjaar het hbo en wo in.  
 
Op andere onderdelen van deze raming is er wellicht juist sprake van onderschatting van het 
toekomstig aantal studenten in het vo, mbo, hbo en wo. Het is onzeker of het aantal 
zittenblijvers in het vo zo hoog blijft en of de verschuiving van havo en vwo naar vmbo 
structureel is. Ook is niet zeker of de vroege (on)gediplomeerde uitstroom uit mbo, hbo en wo 
zo lang groot blijft als in deze referentieraming wordt verondersteld.  
 
De referentieraming kan verder verbeterd worden  
De BLS vraagt ook aandacht voor verdere doorontwikkeling van de referentieraming en 
onderstreept het belang van continue verbetering van de ramingssystematiek. De BLS noemt 
daarvoor de volgende drie aandachtspunten:   
1. Het is van belang dat de raming van internationale studenten geïntegreerd wordt in 
de hele raming. De losstaande raming van internationale studenten past lineaire 
extrapolatie toe voor de instroom van internationale studenten, wat de mogelijkheid 
van oneindige groei suggereert. Dat is niet realistisch. Analyses over in-, door- en 
uitstroom van internationale studenten zijn met de huidige systematiek ook niet 
mogelijk in de referentieraming. Dat is onwenselijk, gezien het belang van 
internationale studenten in het hbo en wo.  
2. Het harmoniseren van de peildata en leeftijd in de brondata van de referentieraming 
heeft aandacht nodig. De leeftijd van leerlingen en studenten op 1 januari wordt 
gebruikt, maar voor het aantal leerlingen wordt de registratie op 1 oktober gebruikt. 
Dit wordt gedaan om de leeftijd van leerlingen en studenten gelijk te trekken tussen 
de data over onderwijsdeelname (peildatum 1 oktober) en over de 
bevolkingsprognose (peildatum 1 januari). Het leidt er echter ook toe dat de 
gegevens over onderwijsdeelname per leeftijd in de referentieraming moeilijk te 
interpreteren zijn.  
3. De BLS vraagt te onderzoeken of de raming van de Internationale Schakelklas (ISK) 
verbeterd kan worden. De grote instroom van Oekraïense leerlingen dit jaar 
onderstreept dat het nodig is hier meer inzicht in te krijgen.  
Pagina 9 van 120
