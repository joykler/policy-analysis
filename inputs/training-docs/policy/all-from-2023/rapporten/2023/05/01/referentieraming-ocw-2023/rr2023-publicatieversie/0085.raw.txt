Directie Kennis | DEFINITIEF | Referentieraming 2023 | 1 mei 2023 
5.1.7 Methodewijziging 1: Verdwijnende personen 
In eerdere ramingen verdween een zeer klein aantal personen uit de berekeningen. Het totale 
aantal geraamde personen (binnen en buiten het onderwijs) was hierdoor iets lager dan de 
bevolkingsprognose van het CBS, wat niet de bedoeling is. Vanaf RR2023 is dit probleem 
opgelost. Het totale aantal geraamde personen is hierdoor licht hoger, vergeleken met de oude 
methode, maar het verschil is zeer gering.  
 
De belangrijkste reden waarom in de eerdere methode personen verdwenen, was dat personen 
soms een combinatie van herkomst en leeftijd hebben die in de meest recente onderwijsmatrix 
niet voorkwam. Het gevolg was dat het voor deze personen geen stroomkansen berekend 
konden worden. Als bijvoorbeeld een 65-jarige naar een bepaalde studie stroomt, dan kan het 
ramingsmodel stroomkansen alleen berekenen als in de laatste onderwijsmatrix ook 65-jarige 
personen in hetzelfde studie waren. Dat is echter niet altijd het geval. 
 
In de eerder gebruikte ramingsmethode verdwenen deze personen uit de berekeningen. Dit 
verschijnsel trad echter vooral op bij hogere leeftijdscategorieën die (1) weinig in het 
onderwijs voorkomen en (2) meestal snel weer uitstromen. Het effect op de raming is daarom 
zeer gering. Het verschijnsel van de verdwijnende personen was echter wel een probleem voor 
de doorontwikkeling van het ramingsmodel. Het aantal verdwijnende personen nam namelijk 
toe voor ramingen met fijnmaziger onderwijsmatrices. Het was daardoor bijvoorbeeld niet 
mogelijk om naar nationale en internationale studenten uit te splitsen, zonder dat te veel 
personen verdwenen. 
 
In RR2023 is een methodewijziging uitgevoerd waardoor het aantal verdwijnende personen 
nagenoeg nul wordt. Het gaat om twee wijzigingen: 
1. Als een combinatie van herkomst en leeftijd niet in de laatste onderwijsmatrix 
voorkomt, dan kijkt het ramingsmodel nu ook naar eerdere onderwijsmatrices.  
2. Als uit deze matrices ook geen stroomkansen kunnen worden berekend, dan worden 
de personen naar ‘geen onderwijs’ geleid. Dit is besloten omdat het verschijnsel van 
de verdwijnende personen vooral bij hogere leeftijdscategorieën optreedt, en 
personen in die categorieën vaak snel weer uitstromen.  
 
5.1.8 Methodewijziging 2: Verwerking van diplomastromen 
Vanaf RR2023 worden stromen naar een diploma en stromen van een diploma anders verwerkt 
dan in eerdere ramingen. Diplomastromen zijn een speciaal geval in het ramingsmodel. Als 
een student bijvoorbeeld aan een diploma haalt en het onderwijs uitstroomt, dan stroomt deze 
student eigenlijk twee keer; eerst naar een diploma en dan van diploma naar ‘geen onderwijs’.  
 
Figuur 80 laat zien hoe diplomastromen vanaf RR2023 verwerkt worden. Om het figuur simpel 
te houden, gebruiken we slechts de herkomsten ‘onderwijs’ en ‘geen onderwijs’, en tekenen 
pijlen alleen voor diplomastromen. Studenten stromen in dit model eerst naar een diploma en 
vervolgens van een diploma naar andere bestemmingen. Een diploma is dus een tussenstap in 
het model. 
 
Pagina 85 van 120
