Directie Kennis | DEFINITIEF | Referentieraming 2023 | 1 mei 2023 
De oorzaak bleek de verwerking van de diplomastromen te zijn. In het ramingsmodel worden 
de herkomsten van jaar t+1 namelijk altijd op basis van de bestemmingen van jaar t 
berekend. De bestemmingen van jaar t worden daarbij de herkomsten van jaar t+1. Dit bleek 
echter problematisch in het eerdere ramingsmodel (Figuur 81). De diplomalocatie aan de 
rechterkant wordt hier behandeld als bestemming van jaar t. Het model gebruikt deze 
‘bestemming’ vervolgens ten onrechte als herkomst voor de raming van jaar t+1. Hierdoor 
veronderstelt het model dat het aantal diplomeringen in jaar t gelijk is aan het aantal 
diplomeringen in jaar t+1. Dit leidt tot inconsistenties, die vervolgens door het 
oplossingsalgoritme opgelost worden. Een bijwerking hiervan is dat stroomkansen soms 
verschuiven.   
 
Om deze problemen op te lossen, is besloten om vanaf RR2023 het model in Figuur 80 te 
gebruiken. Hierbij stromen studenten eerst naar een diploma en vervolgens vanuit het diploma 
naar andere bestemmingen. De diploma’s worden hier dus als een tussenstap behandeld. 
Wiskundig gezien betekent dit dat studenten die een diploma halen twee matrices met 
stroomkansen hebben: (1) een matrix voor de overgang van herkomst naar diploma en (2) 
een matrix voor de overgang van diploma naar besteming. Hierdoor zijn er geen 
inconsistenties meer en kunnen stroomkansen niet meer verschuiven. Het is in dit model ook 
niet nodig om er met het oplossingsalgoritme voor te zorgen dat absolute stromen naar 
diploma’s gelijk zijn aan stromen van diploma’s. De absolute stromen van diploma’s zijn 
automatisch gelijk aan de stromen naar diploma’s, waardoor er geen personen verdwijnen of 
verschijnen. Dit model werd door de BLS positief beoordeeld en het wordt daarom vanaf 
RR2023 gebruikt voor de referentieraming. 
 
5.1.9 Informatie op elk niveau 
In deze publicatie worden de meeste uitspraken over aantallen en stromen op hoog niveau 
gedaan: een verdeling van onderwijstype per sector. Basisonderwijs is bijvoorbeeld de som 
van groep 1 tot en met groep 8. Gedetailleerdere resultaten zijn te vinden in de 
publicatietabellen bij dit rapport. 
 
De resultaten kunnen ook worden uitgesplitst naar andere dimensies, als ze in de 
onderwijsmatrix aanwezig zijn. De raming wordt gebruikt door verscheidene afnemers, met elk 
hun eigen wensen. Om zo goed mogelijk aan de vraag te voldoen, worden de cellen in de 
matrix geaggregeerd naar het gewenste niveau. 
 
5.1.10 Internationale studenten worden apart geraamd 
Voor internationale studenten in het hoger onderwijs wordt een aparte raming gemaakt. In de 
methodiek die hierboven wordt beschreven, is er geen onderscheid tussen nationale of 
internationale studenten in het hoger onderwijs. De internationale studenten zitten met de 
nationale studenten in de onderwijsmatrix. 
 
De aantallen internationale studenten worden direct geëxtrapoleerd. Hierbij wordt geen 
doorstroommodel gemaakt dat overgangskansen gebruikt, zoals in het basismodel (zie 
paragraaf 5.1.1). De trends worden doorgetrokken in de toekomst met de P-OLS-methode (zie 
paragraaf 5.1.3) om voor de jaren 2022 tot 2028 tot een raming te komen. Er wordt gekeken 
naar de aantallen in de laatste 12 jaren. 
 
Pagina 87 van 120
