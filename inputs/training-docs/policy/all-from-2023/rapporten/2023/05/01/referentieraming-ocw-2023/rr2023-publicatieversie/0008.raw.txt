Directie Kennis | DEFINITIEF | Referentieraming 2023 | 1 mei 2023 
2 Reactie BLS 
De Begeleidingscommissie Leerlingen- en Studentenramingen (BLS) staat achter de 
uitkomsten van deze referentieraming en de wijze waarop die tot stand gekomen is. Wel wijst 
de BLS erop dat deze raming een aantal grote onzekerheden kent. Met de BLS zijn vier 
onzekerheden besproken.  
 
De BLS hecht er waarde aan dat duidelijk beschreven wordt welke aannames over de grootste 
onzekerheden gedaan zijn bij het opstellen van deze raming. Daarnaast vraagt de BLS OCW 
om voor één onderwerp nader onderzoek te (laten) doen, om beter in te kunnen schatten hoe 
trends in het onderwijs zich de komende jaren zullen ontwikkelen. De vier grootste 
onzekerheden van deze raming worden in deze paragraaf toegelicht.  
 
Onzekerheid 1: Is er structureel meer beroepsonderwijs en minder algemeen en 
wetenschappelijk onderwijs?  
In deze referentieraming is binnen het vo afgelopen 2 jaar een toegenomen stroom naar het 
vmbo te zien en een afname van de stroom naar havo en vwo. Deze veranderingen worden 
met de normale methodiek van de referentieraming doorgetrokken naar de toekomst, wat leidt 
tot minder  verwachte studenten in hbo en wo in deze raming. In de jaren voor de 
coronapandemie was echter sprake van een groei van havo en vwo ten opzichte van het vmbo, 
wat juist leidde tot meer verwachte onderwijsdeelname in hbo en wo. Deze groei van havo, 
vwo, hbo en wo van voor de coronapandemie wordt beschreven als opwaartse druk in het 
onderwijs. De BLS vraagt OCW nader onderzoek te (laten) doen naar de trendbreuk. Zijn de 
toegenomen stroom naar het vmbo en de lagere deelname aan hbo en wo naar verwachting 
structurele trendbreuken, of is het waarschijnlijker dat de opwaartse druk terugkeert?  
 
Onzekerheid 2: Blijft de (on)gediplomeerde uitstroom uit mbo, hbo en wo hoog?  
Afgelopen jaar was er veel vroege uitstroom uit mbo, hbo en wo. Dat geldt zowel voor 
studenten die het voorgaande jaar geen diploma haalden, als voor studenten die net een 
diploma gehaald hadden, maar minder doorstroomden naar vervolgonderwijs. Blijft die vroege 
uitstroom hoog, zoals in deze referentieraming wordt aangenomen? Waarschijnlijk hangt deze 
uitstroom samen met de krappe arbeidsmarkt. De BLS geeft aan dat het CPB verwacht dat de 
arbeidsmarkt voorlopig krap blijft, maar ook dat in deze prognose veel onzekerheid zit.  
 
Onzekerheid 3: Hoe ontwikkelt de bevolking van Nederland zich?  
De oorlog in Oekraïne heeft afgelopen jaar laten zien dat het moeilijk te voorspellen is hoe de 
bevolking van Nederland zich ontwikkelt. Vooral toekomstige migratie en geboorten zijn 
onzeker en hebben grote impact op de referentieraming. De BLS onderschrijft dat het goed is 
om aan te sluiten bij de Bevolkingsprognose van het CBS, maar wijst erop dat ook deze 
prognose onzekerheden kent.  
 
Onzekerheid 4: Geen verwachte beleidseffecten van Nationaal Programma Onderwijs in deze 
raming  
In deze raming zijn veranderende stromen in het onderwijs zichtbaar, die mogelijk te maken 
hebben met achterstand in het onderwijs. Er zijn bijvoorbeeld meer zittenblijvers in het vo en 
er is een toename in de stromen van vwo naar havo, en van havo naar vmbo. Het Nationaal 
Programma Onderwijs richt zich op het wegwerken van onderwijsachterstanden, maar 
mogelijke effecten hiervan zijn niet betrokken in deze raming. De BLS onderschrijft dat de 
impact van het programma op stromen door het onderwijs nog onbekend is. Het ligt daarom 
niet voor de hand om het al in deze raming te betrekken.  
 
Pagina 8 van 120
