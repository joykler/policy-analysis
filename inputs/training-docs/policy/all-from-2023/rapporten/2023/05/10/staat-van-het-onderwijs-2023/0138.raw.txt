inspec tie van het onderwijs | de sta at van het onderwijs 2023
Docenten en lessen
Digitaal onderwijs alleen als het van goede kwaliteit is  Tijdens de coronaperiode moesten 
•
docenten gedwongen online lessen verzorgen. De kwaliteit van de online lessen is sindsdien aanzienlijk 
verbeterd, maar studenten en docenten zijn nog steeds minder tevreden met online lessen dan met 
fysieke lessen (Inspectie van het Onderwijs, 2022a). Uit de JOB-monitor (JOB, 2022b) bleek dat 43% van 
de studenten ontevreden is over de online lessen. Bovendien is het lastig om praktische vaardigheden 
vanachter de computer te leren. Online onderwijs kan echter wel een belangrijke bijdrage leveren aan 
meer persoonlijke leerroutes. Het is dan belangrijk dat opleidingen vooraf bepalen waarom, wanneer 
en hoe ze online onderwijs willen inzetten en daarbij centraal stellen dat dit in het belang van de 
studenten is. Ook moet de kwaliteit van de lessen op peil zijn. Hiervoor is het nodig dat onderwijsteams 
met elkaar afspreken wat zij verstaan onder kwaliteit bij online lessen en, indien nodig, scholing volgen. 
(Sociale) veiligheid
Sociale veiligheid, ook online  Studenten leren het beste als ze zich veilig voelen in de klas en in de 
•
school. Scholen zijn verantwoordelijk om bij te dragen aan een veilig leer- en werkklimaat voor hun 
medewerkers en studenten. Dat betekent dat zij ook voor online veiligheid moeten zorgen. Hierbij is 
het in elk geval noodzakelijk dat digitale weerbaarheid in het onderwijs ingebed wordt zodat docenten 
en studenten digitaal bewust en zelfredzaam worden (Tjoelker et al., 2021).
 
Aandacht voor sociale-emotionele ontwikkeling en welzijn nodig  Ook aandacht voor de sociaal-
•
emotionele ontwikkeling en het welbevinden van studenten is belangrijk in het kader van sociale 
veiligheid. Leuke activiteiten zoals uitstapjes en sportdagen, maar ook gesprekken in de klas zijn hierbij 
onmisbaar. Als studenten elkaar beter leren kennen kan dat bijdragen aan het gevoel van veiligheid 
(Goedhardt et al., 2022). Volgens studenten met een ondersteuningsbehoefte zouden scholen meer 
ruimte kunnen bieden om te praten over mentale welzijnsproblematiek (JOB, 2022d). Op sommige 
scholen worden al initiatieven genomen om de mentale gezondheid van jongeren te verbeteren 
(Nederlands Jeugdinstituut, 2021). 
Seksueel integer gedrag is nodig voor een veilige school  Op de school of tijdens de stage 
•
kunnen plekken van onveiligheid ontstaan (Stichting School & Veiligheid, 2021). Het creëren van 
een sociaal veilig leerklimaat vraagt om een integere houding en handelen van iedereen die bij 
de opleiding betrokken is: onderwijsprofessionals, studenten en ook stagebedrijven en cliënten. 
Onderwijsinstellingen hebben de taak om gesprekken over sociale veiligheid inclusief (seksueel) 
grensoverschrijdend gedrag aan te gaan. Studenten moeten voelen dat het veilig is om hierover te 
praten (ECIO, 2022). In vergelijking met jongeren op het hbo en wo, hebben mbo-jongeren minder 
kennis over seksualiteit (Rutgers/SOAIDS, 2022). Het expertisecentrum Rutgers pleit voor effectieve 
lesmethoden op het mbo, die behalve aan de biologische aspecten ook aandacht besteden aan de 
sociale en relationele aspecten van seks (Rutgers, 2022). Kortom: de school moet de plek zijn waar 
studenten zichzelf kunnen zijn en zich sociaal emotioneel kunnen ontwikkelen.
