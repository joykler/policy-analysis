3 voortgezet onderwijs
Sturing
3.3 Sturing op onderwijs 
Sturing op kennis, kansen en ontwikkeling van leerlingen
Onderzoek basisvaardigheden  Medio 2022 heeft de inspectie gesprekken gevoerd over de 
•
basisvaardigheden taal, rekenen en burgerschap met 26 besturen, de leiding van 30 scholen en 
docenten van deze 30 scholen. Dit onderzoek sloot aan op een onderzoek uit 2021, waarbij we 
een representatieve groep van 197 schoolleiders en hun 48 besturen een vragenlijst lieten invullen 
over de kwaliteitszorg inzake het onderwijs in de basisvaardigheden. Voor meer informatie, zie 
Inspectie van het Onderwijs, 2023h.
Weinig sturing op taal en rekenen vanuit besturen Vo-scholen gaven in de vragenlijst minder 
 • 
vaak dan scholen in de overige sectoren aan dat hun bestuur hen stimuleert om ambitieuze doelen 
te stellen en dat het kritisch naar de behaalde resultaten voor taal en rekenen kijkt. Ook bleken de 
resultaten voor taal en rekenen op de helft van de scholen geen onderwerp van gesprek te zijn met hun 
bestuur. Enkele scholen geven in de gesprekken aan dat zij de resultaten voor de basisvaardigheden 
wel met hun bestuur bespreken. Meerdere besturen zeggen dat zij hun scholen veel autonomie geven 
om doelen en ambities te formuleren op het gebied van taal en rekenen. Diverse besturen zijn hierbij 
niet inhoudelijk betrokken of willen dit niet zijn. Hieruit komt het beeld naar voren dat scholen veelal 
zelf verantwoordelijk zijn om de koers te bepalen voor taal en rekenen (Inspectie van het Onderwijs, 
2023h). Om de basisvaardigheden te bevorderen is een gemeenschappelijke visie en sturing echter 
noodzakelijk (Onderwijsraad, 2022). 
Geen zicht op referentieniveaus bij uitstroom Uit de vragenlijst bleek dat vo-scholen minder vaak 
 • 
dan scholen in andere onderwijssectoren concrete doelen voor taal en rekenen stellen. De gesprekken 
met de scholen bevestigen dat de doelen veelal algemeen van aard zijn, bijvoorbeeld: zoveel mogelijk 
leerlingen het diploma laten behalen of: een goede aansluiting op het vervolgonderwijs realiseren. 
Meerdere scholen zeggen dat ze de referentieniveaus willen behalen, maar dat het lastig is om te bepalen 
of leerlingen het gewenste referentieniveau bij uitstroom hebben bereikt. Diverse scholen hebben in de 
onderbouw wel zicht op de referentieniveaus door genormeerde toetsen af te nemen. In de bovenbouw 
ontbreken deze toetsen, waardoor er minder of geen zicht is op de referentieniveaus. Bovendien zijn de 
referentieniveaus geen onderdeel van de examens (Inspectie van het Onderwijs, 2023h).
Zoeken naar balans tussen autonomie en sturing In de gesprekken over succesfactoren in de 
 • 
sturing bij het bevorderen van de basisvaardigheden, gaan de scholen vooral in op de sturing door 
het bestuur in het algemeen. Meerdere scholen zeggen dat hun bestuur niet of nauwelijks stuurt 
op taal en/of rekenen. Een aantal besturen is van mening dat het initiatief voor het bevorderen van 
de basisvaardigheden bij de scholen behoort te liggen. Daar zijn sommige scholen ook blij mee; zij 
geven aan dat sturing van bovenaf en het opleggen van beleid niet werkt en weerstand oproept. 
Meerdere besturen zoeken naar een goede balans tussen sturing door het bestuur en autonomie bij de 
scholen. Zij vinden de ruimte voor eigen keuzes van scholen en een professionele dialoog belangrijk, 
vanwege de verschillende contexten waarbinnen de scholen onder hetzelfde bestuur opereren. Er zijn 
ook scholen die aangeven wel sturing vanuit hun bestuur op de basisvaardigheden te ervaren. Daar 
vindt het inhoudelijke gesprek plaats en zorgt het bestuur voor bewustwording en facilitering. Als 
succesfactoren noemen deze scholen bijvoorbeeld: het leernetwerk voor burgerschap, integratie van 
de basisvaardigheden in andere vakken, de stimulans om genormeerde toetsen te gebruiken en een 
podcast en tijdschrift van het bestuur gericht op de basisvaardigheden (Inspectie van het Onderwijs, 
2023h). Het integreren van taal en rekenen in andere vakken wordt ook door de Onderwijsraad 
geadviseerd (Onderwijsraad, 2022).
Bij burgerschap vooral aandacht voor aanbod Een minderheid van de scholen en besturen gaf 
 • 
in de vragenlijst aan concrete doelen of leerlijnen te hebben voor burgerschap. Het merendeel van 
de scholen volgde de burgerschapsontwikkeling van de leerlingen niet met een instrument. Uit de 
gesprekken komt hetzelfde beeld naar voren. Daarin laten besturen en scholen zich vooral in algemene
