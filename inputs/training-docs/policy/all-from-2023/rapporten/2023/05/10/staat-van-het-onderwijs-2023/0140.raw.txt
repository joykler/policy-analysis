inspec tie van het onderwijs | de sta at van het onderwijs 2023
Sturing
Burgerschap verbinden met de beroepspraktijk  In de vragenlijst hebben opleidingen in het mbo 
•
vaker dan in andere sectoren aangegeven dat ze een visie, concrete doelen en/of leerlijnen voor 
burgerschap hebben. In de gesprekken spraken besturen en opleidingen in algemene termen over hun 
doelen voor burgerschap, zoals: studenten goed voorbereiden op hun deelname aan de maatschappij 
of studenten kritisch leren nadenken. Daarbij willen opleidingen het burgerschapsonderwijs 
laten aansluiten bij de beroepspraktijk waarvoor de studenten worden opgeleid, bijvoorbeeld 
via de beroepsdilemma’s die ze kunnen tegenkomen. Diverse opleidingen noemden dat ze zich 
in het onderwijs richten op de voorgeschreven dimensies van burgerschap: de politiek-juridische, 
economische en maatschappelijk-sociale dimensie en de dimensie vitaal burgerschap. Evaluaties van 
het burgerschapsonderwijs zijn net als die van taal en rekenen kwalitatief van aard. De mate waarin 
opleidingen het burgerschapsonderwijs vormgeven verschilt: van een doordacht programma, tot 
zoekende wat burgerschap zou moeten inhouden (Inspectie van het Onderwijs, 2023e). 
Flexibilisering
Flexibilisering blijft toenemen  Om goed inzetbaar te blijven op de arbeidsmarkt en vanuit kracht en 
•
plezier het eigen werk te kiezen, is het belangrijk dat mensen zich blijven ontwikkelen. Stimuleren van 
leven lang ontwikkelen is niet nieuw binnen het overheidsbeleid (OCW & SZW, 2014; 2019; 2020).  
En mbo-instellingen nemen al jaren maatregelen om onderwijstrajecten soepeler te laten aansluiten 
bij veranderende behoeftes van studenten, het werkveld en de samenleving. De maatregelen betreffen 
onder andere meer maatwerk in didactisch handelen, in de vorm van de opleiding (bijvoorbeeld 
hybride opleidingen), in de inhoud van de opleidingen (bijvoorbeeld combi-opleidingen en cross-overs) 
en in de duur ervan (bijvoorbeeld verkorte trajecten). Om in te spelen op vragen vanuit de arbeidsmarkt 
voor reeds werkenden zijn veel bekostigde en niet-bekostigde instellingen gestart met opleidingen in 
de derde leerweg die kunnen worden afgerond met een mbo-certificaat of -verklaring. 
Onderwijs is meer dan kwalificeren  Flexibilisering biedt veel kansen en mogelijkheden voor 
•
studenten. Er zijn echter ook zorgen, bijvoorbeeld over de ruimte voor de vormende functie van het 
onderwijs. Bij de diplomagerichte trajecten brengt flexibilisering het risico met zich mee dat er minder 
oog is voor onderdelen van de opleiding die niet met een voldoende zijn getoetst om het diploma te 
behalen, zoals burgerschap en loopbaanontwikkeling. Dit kan vooral nadelig zijn voor studenten jonger 
dan 23 jaar. Met name (jonge) studenten die nog in hun eerste schoolloopbaan zitten, hebben tijd 
nodig om zichzelf te leren kennen, zich te oriënteren op de mogelijkheden van de arbeidsmarkt en op 
een gelijkwaardige manier deel uit te maken van de samenleving. Bij flexibele trajecten kan de sociale 
functie onder druk komen te staan als gevolg van een verkorte opleidingsduur, geïndividualiseerd 
onderwijs of een focus op het beroepsgerichte deel van de opleiding. We hebben meer zicht nodig op 
de flexibele trajecten en op de doelgroepen die er gebruik van maken om te zien waar effectieve of 
onwenselijke consequenties zichtbaar worden. De inspectie waardeert de ontwikkeling dat onderwijs 
met flexibele trajecten effectiever kan worden afgestemd op behoefte van de student, arbeidsmarkt 
en maatschappij en daarbij houden we ook oog voor de kwaliteit van het onderwijs. De focus van de 
jaargesprekken tussen besturen, de inspectie en de raad van toezicht ligt dit jaar op de sociale functie 
van onderwijs in relatie tot de flexibiliseringstrend. 
Risico’s bij trajecten gericht op een deel van de opleiding  Bij trajecten die gericht zijn op een deel van 
•
een mbo-opleiding (alleen mogelijk in het niet-bekostigd onderwijs) zien we eveneens minder aandacht 
voor de sociale functie en persoonlijkheidsvorming. Daarnaast zijn er nog andere risico’s. Na afronding 
van zo’n traject kunnen studenten een certificaat of mbo-verklaring krijgen. Verklaringen en certificaten 
vertroebelen het zicht op de opbrengsten van onderwijs. Tot slot bestaat het risico dat instellingen 
elkaar beconcurreren op studieduur in plaats van op kwaliteit. Ondanks deze mogelijke risico’s, hebben 
de certificaten en verklaringen een belangrijke functie in het onderwijs: studenten hebben nu wel een 
erkenning van hun leerresultaten. Naast nieuwe vaardigheden levert dat ook eigenwaarde op.
140
