3 voortgezet onderwijs
Leerlingen
3.1 De leerling
Toename prestatiedruk, vooral bij meisjes Leerlingen zijn steeds minder tevreden over hun 
 • 
leven. In 2021 gaven zij gemiddeld hun leven het rapportcijfer 7.1. In 2001 was dit cijfer nog een 
8.0 en sindsdien daalt het. Vooral tijdens de coronaperiode zijn de mentale problemen bij meisjes 
toegenomen. Tegelijk met de afname van het welbevinden is sinds 2001 de ervaren druk door 
schoolwerk verdrievoudigd: inmiddels ervaart 45% van de leerlingen (nogal) veel druk door 
schoolwerk. Ook hiervoor geldt dat deze druk met name bij meisjes hoog is, maar ook bij jongens 
neemt de druk door schoolwerk toe. De ervaren druk om te presteren neemt toe naarmate leerlingen 
ouder worden en is groter onder havo- en vwo-leerlingen dan leerlingen uit het vmbo (Boer et al., 
2022). Leerlingen geven aan dat zij druk ervaren door toetsen, cijfers en huiswerk. Ouders en scholen 
noemen als belangrijkste oorzaak de druk vanuit de samenleving om te presteren (Vermeulen et al., 
2021). Meisjes ervaren mogelijk meer stress dan jongens, omdat de ijver om te leren bij meisjes groter is 
terwijl het vertrouwen in het eigen leren vaak lager is (Geijsel et al., 2022). 
Kleine toename in aantal schorsingen en verwijderingen Het aantal schorsingen en verwijderingen 
 • 
kan een indicatie zijn voor een onveilig schoolklimaat. Een schorsing of verwijdering kan immers 
een interventie zijn als gevolg van een onveilig klimaat. Scholen zijn verplicht om schorsingen en 
meerdaagse verwijderingen te melden bij de inspectie. In 2022 hebben meer scholen een melding 
gedaan van een schorsing of verwijdering (totaal van 5.761) in vergelijking met 2018 (4.946) en 2019 
(5.700). Het aantal schorsingen en verwijderingen is mogelijk hoger, omdat scholen niet altijd een 
melding doen bij de inspectie, ook al moeten ze dat wel doen. De toename van het aantal meldingen 
sluit aan bij ervaringen in het toezicht. Scholen en besturen wijzen er regelmatig op dat de maatregelen 
voor onderwijs in verband met de coronapandemie, een duidelijk effect hebben gehad op het gedrag 
van sommige leerlingen.
Basisvaardigheden 
Referentieniveaus taal en rekenen  In 2010 zijn referentieniveaus geïntroduceerd. Deze geven 
•
per onderwijssoort aan welk niveau taal en rekenen leerlingen aan het eind van de schoolperiode 
minimaal moeten behalen. Voor vmbo-leerlingen is het eindniveau 2F, voor havo-leerlingen 3F en 
voor vwo-leerlingen 4F bij taal en 3F bij rekenen (zie ook hoofdstuk 1). In het voortgezet onderwijs 
zijn voor onderbouwleerlingen toetsen beschikbaar die de beheersing van referentieniveaus 
meten. Schoolexamens en centraal examens meten de referentieniveaus niet, maar zijn wel 
gebaseerd op onderdelen uit het referentiekader taal en rekenen. 
Basisvaardigheden havo- en vwo-leerlingen dalen Leerlingen op de havo en het vwo die in 2022 
 • 
slaagden voor hun eindexamen, deden dat vaker met een onvoldoende voor het centraal examen 
Nederlands dan in 2021. Het aandeel onvoldoendes is ook hoger dan in de periode voor corona (figuur 
3.1a). In 2022 behaalde 19% van de geslaagde vwo-leerlingen een onvoldoende voor Nederlands.  
Dit percentage was 20,5 op de havo. Over de jaren heen neemt het aandeel onvoldoendes ook 
bij wiskunde onder vwo-leerlingen toe. Voor het vak wiskunde had 17,8% van de geslaagde 
havo-leerlingen een onvoldoende en 15,9% van de vwo-leerlingen (Inspectie van het Onderwijs, 
2023a). In 2022 waren Nederlands en wiskunde de vakken die het meest werden herkanst (DUO, 2022). 
Ook in de onderbouw vallen havo- en vwo-leerlingen op. In alle schoolsoorten is de leervertraging 
in de onderbouw bij leesvaardigheid, woordenschat en rekenen toegenomen. De vertraging in 
leesvaardigheid is het grootst bij leerlingen in het derde jaar van het vwo en bij rekenen-wiskunde is de 
meeste vertraging te zien bij derdejaars havo- en vwo-leerlingen (Seton et al., 2022; OCW, 2022).
