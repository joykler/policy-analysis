niet van de grond gekomen. Aruba en Curaçao behoren tot de groep landen met een hoge 
prevalentie van diabetes in combinatie met overgewicht. Beleid gericht op preventie en 
gezondheidsbewustzijn ontbreekt in de landen. De zorguitgaven zijn ook toegenomen, doordat de 
bevolkingen van beide landen de laatste twee decennia sterk zijn vergrijsd. Ook onder de bevolking 
van Sint Maarten komt overgewicht (70 procent) en diabetes (30 procent) veel voor. Sint Maarten 
heeft een relatief jonge bevolking, maar ook die zal de komende decennia vergrijzen. Daarnaast 
spelen ook in de zorg, onder andere de ziekenhuiszorg, de nadelen van de beperkte omvang van de 
bevolkingen een rol.  
 
De zorguitgaven zijn hoog en zullen, mede als gevolg van de vergrijzing structureel stijgen als het 
beleid niet wordt gewijzigd. De zorgfondsen van Aruba en Curaçao zijn niet op het duurzame pad 
dat de hervormers voor ogen hadden. Overproductie en -consumptie zijn onvoldoende ingedamd. 
Ad hoc beheersmaatregelen om de kosten terug te dringen worden met wisselend succes 
uitgevoerd en begrote financiële resultaten worden niet gehaald, en zijn bovendien gedeeltelijk 
incidenteel. Het nemen van ad hoc beheersmaatregelen om acute financiële tekorten te voorkomen, 
zet de organisatie van de zorg onder grote druk. Dit verlaagt de kans van slagen. Huidige financiële 
knelpunten worden naar toekomstige jaren doorgeschoven. Het uitstellen door Curaçao van een 
passend antwoord op de problematiek bij het CMC, met oplopende financiële tekorten sinds het 
ziekenhuis is geopend in 2019, en de substitutie van gepatenteerde voor generieke medicijnen in 
beide landen zijn tekenend voor de besluitvaardigheid. Omdat de landen een scheve 
inkomensverdelingen hebben, leunt de financiering van het zorgstelsel zwaar op de solidariteit van 
een relatief kleine groep hoge-inkomenstrekkers, die geconcentreerd is in een klein aantal 
bedrijfstakken in de private sector. De economische basis van de premieheffing voor financiering 
van de zorg is daardoor fragiel. Aruba heeft een verdere toename van de premiedruk op het 
arbeidsinkomen voorkomen met uitbreiding van de financiering uit indirecte belastingbaten.  
 
Toekomst van de financiële houdbaarheid van de zorg 
De landen hebben op de langere termijn te maken met gemiddeld een lage reële economische groei 
van circa 1 procent per jaar. De jaarlijkse gemiddelde medische kosten stijgen sneller dan het 
consumentenprijsindexcijfer. Dit betekent dat er een tendens is dat over langere periode een 
steeds groter deel van het bbp aan zorg wordt besteed. Volgens de meest recente beschikbare 
prognoses zullen Curaçao en Aruba de komende jaren verder vergrijzen. Tussen 2035 en 2040 
wordt de vergrijzingspiek verwacht. Voor Sint Maarten ligt dat moment later in de tijd. Vergrijzing 
van de bevolking leidt tot verdere druk op de zorguitgaven. Dit toekomstperspectief en een fragiele 
uitgangssituatie geven aan dat Curaçao en Aruba aan de vooravond van een volgende fase van 
hervorming van de zorg staan. De landen staan daarbij voor de keuze voor een doelmatiger 
afstemming van productie en consumptie van zorg, een verkleining van het voorzieningenpakket 
en, waarvan weliswaar op kortere termijn geen grote impact mag worden verwacht, het vergroten 
van het gezondheidsbewustzijn van de bevolking.    
 
Gezien de hoge zorguitgaven en het fragiele uitgangspunt en de toekomstige toenemende druk van 
de zorguitgaven op het besteedbare inkomen, is de doelstelling van een houdbaar zorgstelsel 
gebaat bij fundamentele hervorming. Daarmee kan worden voorkomen dat de organisatie van het 
stelsel voortdurend onder druk staat van relatief kleine opeenvolgende veranderingen, die ten koste 
gaan van de aandacht voor zorg. De lessen van de hervormingsgeschiedenissen van Curaçao en 
Aruba dienen hierbij te worden betrokken. De hervorming van de zorgstelsels is onderdeel van de 
Landspakketten. De hervormingen die in dat kader worden voorbereid zullen laten zien welk pad 
naar duurzame zorgstelsels de hervormers voor ogen hebben.
