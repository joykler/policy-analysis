3.  Advisering in het tweede halfjaar van 2022 
In onderstaande paragrafen worden, per (ei)land, de hoofdpunten weergegeven van de adviezen, 
brieven en reacties die de colleges hebben geschreven gedurende het tweede halfjaar van 2022.  
 
Curaçao 
Planning en control cyclus 
Het Cft deed begin 2022 diverse aanbevelingen om de vastgestelde begroting 2022 in lijn te 
brengen met de normen van de Rft. Daarop legde Curaçao de eerste OBW voor aan het Cft, waarin 
het begrote tekort voor 2022 werd verlaagd van ANG 162 miljoen naar ANG 123 miljoen. Een 
definitieve versie van de OBW, met een tekort van ANG 74 miljoen voor 2022, werd pas in 
november 2022 aan de Staten voorgelegd en is tot op heden niet vastgesteld. Hierdoor heeft (nog) 
geen formele aanpassing van de begroting 2022 plaatsgevonden, terwijl de omstandigheden hier 
wel aanleiding toe gaven. Het Cft constateerde op basis van de uitvoeringsrapportages over het 
eerste tot en met het derde kwartaal van 2022 dat de realisatie duidelijk beter is dan de begroting. 
Zo toont de derde UR een overschot van ANG 127 miljoen tot en met het derde kwartaal 2022, ANG 
83 miljoen hoger dan begroot. In zijn reacties op de uitvoeringsrapportages wees het Cft op de 
sterke liquiditeitspositie van het land. Deze sterke liquiditeitspositie is het gevolg van de verbeterde 
realisatie, maar hangt ook samen met de achterblijvende overheidsinvesteringen. Het Cft verzocht 
Curaçao meer inzicht te geven in de voorziene aanwending van deze liquiditeit, mede in verband 
met de in oktober 2023 aflopende liquiditeitssteunlening van ANG 911 miljoen en de obligatielening 
van ANG 140 miljoen die in 2025 moet worden afgelost. Daarbij gaf het Cft Curaçao in overweging 
om een deel van de liquiditeit in te zetten voor additionele aflossing aan het APC, waardoor 
versneld aan de aanwijzing uit 2019 kan worden voldaan. Ook vroeg het Cft meerdere malen 
aandacht voor het uitblijven van investeringen die de economie versterken.  
 
In lijn met de Rft werd de begroting 2023 op 28 december 2022 vastgesteld. De begroting 2023 
toont begrotingsevenwichten tot en met 2026. Het Cft concludeerde dat Curaçao hiermee goede 
stappen zet, maar merkte ook op dat verdere actualisatie van de begroting noodzakelijk is. De 
belastingraming toont waarschijnlijk een onderschatting, terwijl de risico’s voor de begroting in 
onder meer de zorg en sociale zekerheid nog onvoldoende zijn geadresseerd. Daarbij blijft Curaçao 
gehouden een start te maken met de compensatie van tekorten uit het verleden, en dient het 
verzochte inzicht in de aanwending van de liquiditeit nog te worden verstrekt.  
 
De noodzakelijke verbeteringen op het vlak van het financieel beheer blijven een belangrijk punt 
van aandacht. Het gebrekkige financieel beheer bemoeilijkt de vaststelling van de jaarrekeningen. 
De jaarrekening 2019 is gecontroleerd, maar nog niet vastgesteld. De controle van de 
jaarrekeningen 2020 en 2021 is nog niet afgerond. Het Cft constateerde eerder belangrijke 
knelpunten bij de uitvoering van de Roadmap naar een goedkeurende controleverklaring bij de 
jaarrekening van het land Curaçao. Gebrek aan personele capaciteit en financiële middelen leidden 
tot beperkte voortgang. Het land is nu voornemens de deadline van de Roadmap te verschuiven. 
Het Cft heeft oog voor de operationele uitdagingen waar het land zich voor gesteld ziet, maar 
benadrukte dat de oplossing niet ligt in het verschuiven van de deadline. Een duidelijke prioritering, 
mede in licht van de maatregelen van het Landspakket, kan bijdragen aan het versneld verbeteren 
van het financieel beheer.  
 
Belastingen  
Curaçao startte in 2021 met een project ter verhoging van de belastingcompliance en optimalisatie 
van de belastinguitvoering. Deze inspanningen leidden tot een aanmerkelijke verhoging van de 
belastingbaten vanaf het derde kwartaal van 2021. Deze goede ontwikkeling zette zich in 2022 
voort. Op verzoek van het Cft heeft Curaçao beargumenteerd welk deel van deze ontwikkeling te 
maken heeft met een structurele verbetering van de belastingcompliance, en welk deel volgt uit het 
inhalen van (administratieve) achterstanden. Hierover zal het gesprek worden voortgezet. Voorts 
wees het Cft op het belang de positieve veranderingen in de belastinguitvoering structureel te
