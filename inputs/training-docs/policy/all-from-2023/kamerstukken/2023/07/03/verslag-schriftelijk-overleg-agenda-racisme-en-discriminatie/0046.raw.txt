De schoolgids is het geijkte instrument waarmee scholen ouders informeren over diverse 
procedures, zoals die rondom schooladvisering. Daarnaast kunnen scholen ervoor kiezen om 
ouders die minder toegang hebben tot de informatie in de schoolgids, bijvoorbeeld door een 
taalbarrière, via andere kanalen te informeren – zoals informatieavonden of individuele 
oudergesprekken. We zien dat dit in de praktijk al veel gebeurt. We rekenen erop dat scholen 
zelf goed zicht hebben op wat de meest passende wijze is om ouders goed te betrekken. 
 
De leden vinden dat er nog te vaak schooladviezen worden gegeven die niet passen bij de 
leerling en gebaseerd zijn op vooroordelen. De OCW-agenda tegen discriminatie en racisme 
geeft aan dat er onderzoeken lopen omtrent het schooladvies, zoals het onderzoek of het 
wenselijk is dat de thuissituatie meegenomen wordt in het schooladvies. Ten slotte vragen zij 
wanneer de minister verwacht de uitkomsten van deze onderzoeken - en eventuele 
verbeterpunten - met de Kamer te kunnen delen.  
 
De uitkomsten van de onderzoeken en de eventuele verbeterpunten worden middels de 
jaarlijkse voortgangsrapportage over de uitvoering van de OCW-agenda tegen discriminatie 
en racisme met de Tweede Kamer gedeeld.  
 
 
 
Reactie op de vragen van de leden van de BIJ1-fractie 
 
Het lid van de BIJ1-fractie heeft de agenda van het ministerie van OCW tegen discriminatie 
en racisme met veel belangstelling gelezen. Het lid is daarin positief verrast. Het is immers 
een grote overwinning dat de overheid zich steeds meer bewust wordt van het belang van 
intersectionaliteit, de verschillende manieren waarop uitsluiting, onderdrukking, discriminatie 
en racisme met elkaar samenhangen en elkaar kunnen versterken. Hoe iemands 
karakteristieken diens positionaliteit in de samenleving bepalen, wat dan weer ten grondslag 
ligt aan de kansen en mogelijkheden die je hebt in het leven. Natuurlijkerwijs gaat die 
verrassing ook enigszins gepaard met argwaan en zorgen. Voornemens laten zich makkelijker 
vangen in mooie woorden, dan dat ze zich laten uitvoeren in de praktijk. Dat blijkt al uit het 
voorwoord van de agenda. De bewindspersonen schrijven immers dat “discriminatie en 
racisme niet verdwijnen van gister op vandaag. Dit is een opdracht die vraagt om 
uithoudingsvermogen, om een lange adem. Die hebben we.” Het lid van de BIJ1-fractie 
vraagt zich op de eerste plaats af wie ‘we’ is, en voor wie de bewindspersonen hier spreken en 
wie zij vertegenwoordigen. Want waar de bewindspersonen het privilege kunnen hebben om 
een lange adem vol te houden met betrekking tot het bestrijden van racisme, discriminatie en 
de vele desastreuze en pijnlijke gevolgen, zien gemarginaliseerde gemeenschappen hun adem 
steeds korter worden. Uitdagender, vermoeiender en moeilijker vol te houden. Al de beste 
bedoelingen zullen discriminatie en racisme niet de kop indrukken. Dat vergt een constante 
zelfbevraging van de eigen positionaliteit, voor wie je spreekt, vanuit welk vertrekpunt en wie 
je aanspreekt.  
 
In het voorwoord verwijst “we” in eerste instantie naar ons als bewindspersonen van OCW, 
als onderdeel van het huidige kabinet. Het kabinet wil discriminatie en racisme tegengaan. 
Dat kan nooit snel genoeg, en daar zetten we ons dan ook iedere dag voor in. Daarnaast 
verwijst “we” naar al onze OCW-collega’s aangezien de OCW-agenda tegen discriminatie en 
racisme OCW-breed is en dus relevant is voor elk beleidsterrein. Maar het verwijst ook naar 
iedereen in onze sectoren die zich (blijven) inzetten om discriminatie en racisme tegen te 
gaan.
