De leden van de SGP-fractie hebben kennisgenomen van het actieplan. Deze leden steunen de 
inzet om discriminatie en racisme te bestrijden, maar zij vinden het eveneens belangrijk dat 
fundamentele rechten en vrijheden niet worden aangetast door een activistische rol van de 
overheid. 
 
De leden van de SGP-fractie vragen wat de bewindspersonen precies bedoelen met de 
randvoorwaarde van inclusief taalgebruik. De leden zijn benieuwd naar hoe ver die inzet reikt 
en hoe de bewindspersonen zich rekenschap geven van het feit dat bepaalde vormen van 
inclusief taalgebruik bij grote delen van de samenleving juist een gevoel van uitsluiting 
geven, bijvoorbeeld het gebruik van nieuwe voornaamwoorden om tegemoet te komen aan 
genderidentiteit. 
 
Door inclusief taalgebruik als randvoorwaarde op te nemen benadrukken we het belang van 
respectvol, inclusief taalgebruik. Hiermee wordt voorkomen dat bepaalde mensen of groepen 
zich uitgesloten, gekwetst of gestigmatiseerd voelen door taal. Taal is een krachtig middel. Er 
is geen sprake van tegemoet komen aan bepaalde wensen, maar streven naar 
gelijkwaardigheid door inclusief taalgebruik. Bij de uitvoering van deze agenda leert iedereen 
elkaars taal juist kennen en spreken, hetgeen zorgt voor meer bewustzijn en dialoog over het 
gebruik van inclusieve taal. 
 
De leden van de SGP-fractie vragen waarom de Nationaal Coördinator 
Antisemitismebestrijding (hierna: NCAB) niet genoemd wordt als samenwerkingspartner, 
terwijl deze toch bij uitstek werkzaamheden verricht die onder het bereik van het actieplan 
vallen. Tevens vragen zij welke contacten er in de voorbereiding zijn geweest en of de 
bewindspersonen kunnen toezeggen dat deze coördinator ook gelijkwaardig betrokken wordt 
bij de uitwerking.  
 
De NCAB is niet betrokken geweest bij het opstellen van de agenda, maar sinds publicatie 
van de agenda is er wel contact gelegd. Wij zullen het werkplan van de NCAB verwerken in 
de uitvoering van de agenda. We zullen de NCAB bij de uitvoering van de agenda betrekken, 
en zodoende gebruik maken van de kennis, expertise en het netwerk van de NCAB.  
 
De leden van de SGP-fractie vragen of en waarom de bewindspersonen stereotypering in 
zichzelf als een kwaad zien. En ook vragen de leden zich af hoe de bewindspersonen omgaan 
met het probleem dat elke godsdienstige en levensbeschouwelijke positie stereotyperingen 
met zich brengt en dat bijvoorbeeld ook diversiteit en inclusie stereotypen kunnen worden.  
 
Het is problematisch dat stereotypes vaak discriminerend en/of racistisch zijn en dat dit de 
benadeling van minderheidsgroeperingen en vervolgens individuen in de hand werkt. Door 
groeperingen zonder vooroordelen op te nemen in les- en studiemateriaal, tentoonstellingen, 
media en archieven wordt voorkomen dat groepen worden teruggebracht tot clichébeelden, 
die discriminerend en/of racistisch zijn. We zien niet hoe begrippen als diversiteit en inclusie 
tot stereotypen kunnen worden gemaakt.  
 
De leden van de SGP-fractie vragen zich af of de bewindspersonen het uitgangspunt delen dat 
de overheid zich bij uitstek dient te richten op stereotyperingen die duidelijk ongewenst zijn, 
zoals achterstelling en racisme, en dat voor het overige vooral ook de eigen 
verantwoordelijkheid van maatschappelijke sectoren benadrukt moet worden.  
 
42
