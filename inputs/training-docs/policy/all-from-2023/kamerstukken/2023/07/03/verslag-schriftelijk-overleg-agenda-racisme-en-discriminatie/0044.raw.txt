racisme en de Code Diversiteit en Inclusie. 
 
De leden van de SGP-fractie geven aan dat het actieplan bijvoorbeeld als probleem benoemt 
dat te weinig werkende moeders in beeld komen. De leden vragen zich af of het streefdoel van 
de bewindspersonen is dat in die situatie het aandeel verhoogd wordt naar het percentage 
moeders met een betaalde baan. En zijn daarnaast benieuwd naar hoe daarin de factor 
deeltijdwerk wordt verdisconteerd. Deze leden vragen bovendien hoe de bewindspersonen 
voorkomen dat als gevolg van het actieplan juist oververtegenwoordiging ontstaat van 
bepaalde groepen, uitgaande van de beschikbare wetenschappelijke data.   
 
We zien in dat er in de media nog te vaak stereotyperingen terugkomen en dat het media-
aanbod niet een realistisch beeld laat zien van de Nederlandse samenleving. Of het nu gaat om 
de verhalen die verteld worden, door wie ze verteld worden of wie er heeft meegewerkt aan 
de verhalen. Kinderboeken en televisieprogramma’s zijn hierin voorbeelden maar geen 
uitzonderingen. Voor de media- en cultuursector bestaat de opgave om ongelijkwaardige 
beeldvorming tegen te gaan. Wij streven naar een aanbod in media en cultuur dat 
representatief is en meerdere perspectieven betrekt, ook die van moeders met een betaalde 
baan. Een inclusief aanbod zorgt voor herkenning en begrip voor de ander, werkt verbindend 
in de samenleving en draagt zo bij aan het tegengaan van discriminatie en racisme. Acties die 
hieraan bijdragen staan genoemd onder het hoofdstuk “Een inclusief aanbod” in de OCW-
agenda tegen discriminatie en racisme.  
 
De leden van de SGP-fractie constateren dat het actieplan in algemene zin spreekt over de 
inzet om ondervertegenwoordigde groepen te helpen. Deze leden vragen hoe de 
bewindspersonen bepalen welke groepen het betreft en hoe hierbij discriminatie voorkomen 
wordt door groepen over het hoofd te zien. Deze leden merken op dat naast de specifiek 
genoemde groepen mogelijk nog andere groepen als ondervertegenwoordigd aan te merken 
zijn, bijvoorbeeld bepaalde gebieden op het platteland.  
 
Bij het uitvoeren van de ambities uit de agenda hebben we uiteraard rekening gehouden met 
alle groepen die als ondervertegenwoordigd kunnen worden aangemerkt. Dit vergt een 
specifieke blik aangezien het per thema of vraagstuk verschilt wie er als 
ondervertegenwoordigd kan worden aangemerkt. Het thema van bijvoorbeeld structurele 
onderadvisering gaat niet alleen over leerlingen met een migratieachtergrond maar ook over 
o.a. leerlingen uit niet-stedelijke gebieden. Intersectionaliteit is de randvoorwaarde van de 
OCW-agenda tegen discriminatie en racisme. Dit betekent dat de agenda rekening houdt met 
hoe verschillende vormen van ongelijkheid zich tot elkaar verhouden en elkaar versterken. 
 
De leden van de SGP-fractie vragen waarom in het actieplan geen eigenstandige aandacht is 
voor het hardnekkige probleem van antisemitisme, terwijl het een specifiek probleem betreft 
dat een eigen aanpak vergt. Ook vragen zij hoe voorkomen wordt dat de algemene bestrijding 
van discriminatie en racisme leidt tot een tekortschietende aanpak van dit specifieke 
probleem. 
 
Antisemitisme is onderdeel van de agenda, net als bijvoorbeeld anti-moslimdiscriminatie. Op 
het thema antisemitisme werken we samen met de NCAB. We nemen het Nationaal Werkplan 
van de NACB als uitgangspunt bij het tegengaan van antisemitisme en beziet samen met de 
NCAB hoe de specifieke kenmerken van antisemitisme verwerkt kunnen worden in de 
uitvoering van de agenda.
