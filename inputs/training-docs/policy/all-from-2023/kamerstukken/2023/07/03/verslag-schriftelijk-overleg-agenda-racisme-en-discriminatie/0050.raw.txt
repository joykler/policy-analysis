Het lid van BIJ1 vraagt de staatssecretaris op welke manieren er wordt gekeken hoe in de BIS 
en bij de Rijkscultuurfondsen ruimte kan komen voor instellingen en makers uit 
ondervertegenwoordigde kunststromen. In de praktijk blijkt het immers ontzettend moeilijk, 
zeker voor culturele initiatieven en onafhankelijke makers uit gemarginaliseerde 
gemeenschappen, om überhaupt subsidies toegekend te krijgen, of deel uit te maken van de 
BIS. De vraag is hoe deze procedures toegankelijker worden gemaakt en op welke wijze de 
staatssecretaris van plan is om deze makers en initiatieven meer ruimte te bieden. Verder is de 
vraag ook of er extra budget zal komen voor subsidies, of dat de bestaande beschikbare 
middelen zullen worden herverdeeld. 
 
De BIS is een belangrijk instrument in het cultuurbeleid. De nu lopende BIS-periode is van 
2021-2024. De eerstvolgende mogelijkheid om subsidie aan te vragen is in 2024, voor de 
periode 2025-2028. Ik begrijp de zorgen van BIJ1. Het is belangrijk dat de BIS recht doet aan 
de diversiteit van het culturele veld. De Code Diversiteit & Inclusie is een belangrijk 
onderdeel van de beoordeling van aanvragen. Vanaf de periode 2025-2028 verwacht ik van 
instellingen dat de code volledig is opgenomen in alle aspecten van hun werk (personeel, 
publiek, programmering en partners). De Rijkscultuurfondsen bedienen vanuit hun functie een 
breed spectrum van aanvragers en activiteiten. Zij maken werk van brede toegankelijkheid 
van hun subsidies. Hun instrumentarium biedt ook goede handvatten om juist moeilijk 
bereikbare groepen te betrekken. Ook voeren we (vervolg)gesprekken met verschillende 
fondsen over hoe regelingen nog toegankelijker kunnen worden gemaakt. Een goed voorbeeld 
hiervan zijn de middelen die beschikbaar zijn gesteld voor het Herdenkingsjaar 
Slavernijverleden (6 mln.), belegd bij het Fonds Cultuurparticipatie en het Mondriaan Fonds. 
Samen met de fondsen hebben we in het ontwerpen van de regelingen steeds gekeken naar 
brede toegankelijkheid, zowel voor het Europese- als het Caribisch deel van het Koninkrijk. 
Dit heeft o.a. geresulteerd in de mogelijkheid van aanvragen in het Engels, Papiamento en 
Papiamentu, de mogelijkheid tot het mondeling toelichten van een aanvraag en verschillende 
inloopsessies waar live vragen kunnen worden gesteld. Bij de ophoging van de twee 
subsidieregelingen van € 2 mln. naar € 6 mln. totaal is opnieuw gekeken naar de 
toegankelijkheid, met speciale aandacht voor het Caribisch deel van het Koninkrijk. Dit 
resulteert in het oormerken van een deel van de ophoging van de regeling van het Fonds voor 
Cultuurparticipatie voor het Caribisch deel van het Koninkrijk. 
 
Het lid van voornoemde fractie ziet uit naar de komst van het Nationaal Slavernijmuseum in 
Amsterdam. Een museum dat, in de woorden van het ministerie van OCW, extra aandacht 
heeft voor het perspectief van nazaten van tot slaaf gemaakte mensen. Het lid vraagt de 
staatssecretaris om te expliciteren welke andere perspectieven een plek krijgen in het 
museum.  
 
De gemeente Amsterdam is opdrachtgever van het Nationaal Slavernijmuseum en heeft 
daartoe drie kwartiermakers aangesteld. We leveren een bijdrage aan de oprichting van dit 
museum. De opdracht van de kwartiermakers is om een museaal ondernemingsplan op te 
leveren, waarin ook duidelijk zal worden welke perspectieven een plek krijgen in het 
museum. Opdracht aan de kwartiermakers is de trans-Atlantische slavernijgeschiedenis als 
vertrekpunt en kernverhaal te handhaven. Tegelijkertijd zal bezien worden hoe het brede 
verhaal van het Nederlandse slavernijverleden, inclusief dat van Indisch-Oceanië, verteld kan 
worden. We hechten er belang aan dat verschillende perspectieven een plek krijgen in het 
Nationaal Slavernijmuseum.  
 
50
