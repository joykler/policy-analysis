landsgebieden waar duizenden en duizenden inheemse volkeren woonden. Dit is een 
geschiedenis die veel te lang ongehoord, verzwegen en uitgesloten is gebleven. Maar 
Nederland pleegde landroof, heeft hele dorpen weggevaagd, gebieden gestolen, en culturen 
vernietigd. Ook hiervoor dienen excuses worden aangeboden en juist deze gemeenschappen 
dienen erkenning te krijgen in het herdenkingsjaar. Het lid vraagt daarom of het kabinet zich 
hier voldoende van bewust is in de voorbereidingen van het herdenkingsjaar en of deze 
gemeenschappen ook zijn betrokken. Zo niet, kan het kabinet toezeggen dat ze hier alsnog 
werk van maken om tot een zo compleet mogelijk narratief te komen voor de te maken 
excuses?  
 
In de organisatie van het Herdenkingsjaar Slavernijverleden hebben gesprekken 
plaatsgevonden met vertegenwoordigers uit de Surinaams-Chinese gemeenschappen en  
Inheemse vertegenwoordiging. Er is gevraagd naar hun visie op het Herdenkingsjaar, 
aandachtspunten en ideeën die er in hun gemeenschappen leven. De subsidieregelingen die in 
het kader van het Herdenkingsjaar bij het Mondriaan Fonds en het Fonds voor 
Cultuurparticipatie zijn opgezet, zijn ook bedoeld voor initiatieven waarin deze 
gemeenschappen/perspectieven een plek krijgen. Ook in de opening en sluiting van het 
Herdenkingsjaar wordt ruimte geboden aan deze perspectieven. Gedurende het 
Herdenkingsjaar blijven wij in gesprek met vertegenwoordigers van deze gemeenschappen.  
 
Het lid van de BIJ1-fractie vraagt voorts op welke manieren de betreffende gemeenschappen 
in de organisatie op vorm en inhoud zijn betrokken en of het kabinet bereid is om dit proces 
op eerlijke en transparante wijze te delen met de Nederlandse burger. Wie zijn er uitgenodigd, 
wat voor input hebben de genodigden geleverd, en belangrijker: wat is er met deze bijdragen 
gedaan. Zijn ze slechts gebruikt als leidraad, of hadden de betreffende gemeenschappen 
daadwerkelijk zeggenschap, doorzettingskracht en beslissingsmacht. Als het kabinet niet 
bereid is transparant te zijn over de opbouw, ontwikkeling en organisatie van het 
herdenkingsjaar, vraagt het lid of het kabinet dan kan motiveren waarom niet. Ook vraagt zij 
op basis waarvan de betreffende gemeenschappen erop moeten kunnen vertrouwen dat zij 
allen in dit proces goed vertegenwoordigd zijn (geweest).  
 
De voorbereidingen voor het Herdenkingsjaar zijn nog in volle gang. Er is in gesprekken met 
diverse gemeenschappen gevraagd naar hun visie op het Herdenkingsjaar, aandachtspunten en 
ideeën die er in hun gemeenschappen leven. Er is onder andere gesproken met 
vertegenwoordigers uit de Surinaamse gemeenschap, de Caribische gemeenschap, de 
Inheemse gemeenschap, de Surinaams-Hindostaanse gemeenschap, de Surinaams-Javaanse 
gemeenschap en de Surinaams-Chinese gemeenschap. Aan hun input is zo nauwkeurig 
mogelijk opvolging gegeven, een voorbeeld hiervan is de subsidieregelingen ook open te 
stellen voor inschrijvers die dat in het Papiamentu of Papiamento willen doen (middels 
vertaalbudget), en het ruimte bieden aan initiatieven die de contractarbeid adresseren. 
De opening en sluiting van het Herdenkingsjaar wordt verzorgd door het NiNsee, dat van het 
ministerie van OCW subsidie heeft ontvangen voor het organiseren van de koninkrijksbrede 
opening en sluiting van het Herdenkingsjaar op en rond 1 juli 2023 en 1 juli 2024. Het NiNsee 
is hiervoor een samenwerkingsverband aangegaan met vertegenwoordigers uit andere 
gemeenschappen en zal in gesprek treden met vertegenwoordigers van Aruba, Bonaire, 
Curaçao, Saba, Sint Eustatius en Sint Maarten. De subsidieregelingen die in het kader van het 
Herdenkingsjaar bij het Mondriaan Fonds en het Fonds voor Cultuurparticipatie zijn opgezet, 
zijn ook bedoeld voor initiatieven waarin de diverse gemeenschappen/perspectieven een plek 
krijgen. In het proces dat heeft geleid tot het opstellen van de twee subsidieregelingen voor 
het Nederlandse Koninkrijk is afstemming geweest met vertegenwoordigers uit de betrokken
