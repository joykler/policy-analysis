Inclusief aanbod 
De leden van de SGP-fractie vragen of en waarom het kabinet stereotypering in zichzelf als 
een kwaad ziet. Hoe gaat het kabinet om met het probleem dat elke godsdienstige en 
levensbeschouwelijke positie stereotyperingen met zich brengt en dat bijvoorbeeld ook 
diversiteit en inclusie stereotypen kunnen worden? Deelt het kabinet het uitgangspunt dat de 
overheid zich bij uitstek dient te richten op stereotyperingen die duidelijk ongewenst zijn, 
zoals achterstelling en racisme, en dat voor het overige vooral ook de eigen 
verantwoordelijkheid van maatschappelijke sectoren benadrukt moet worden? 
De leden vragen hoe het kabinet rekening houdt met het gegeven dat een onderdeel en 
kenmerk van diversiteit juist ook is de vrijheid om de wereld en de geschiedenis vanuit het 
eigen perspectief te beschouwen en te presenteren. Deze leden merken op dat het actieplan de 
indruk zou kunnen wekken dat een grote rol voor de staat is weggelegd om te bepalen wat een 
goede visie op de geschiedenis is en welke beleving en invulling van diversiteit de juiste zijn. 
Onderkent het kabinet dit risico? Beseft het kabinet bovendien dat stereotypering als zodanig 
ook altijd een tijdgebonden invulling heeft, dat zich telkens nieuwe vormen aftekenen en dat 
men retrospectief soms minder zwaar tilt aan stereotyperingen die nu als onwenselijk gezien 
kunnen worden. Het actieplan trekt een erg grote broek aan door te suggereren dat 
stereotypering in schoolboeken helemaal voorkomen kan worden. 
 
Media en cultuur 
De leden van de SGP-fractie vragen welke normen en indicatoren het kabinet in gedachten 
heeft als het gaat om representativiteit. Het actieplan benoemt bijvoorbeeld als probleem dat 
te weinig werkende moeders in beeld komen. Is het streefdoel van het kabinet dat in die 
situatie het aandeel verhoogd wordt naar het percentage moeders met een betaalde baan? Hoe 
wordt daarin de factor deeltijdwerk verdisconteerd? Deze leden vragen bovendien hoe het 
kabinet voorkomt dat als gevolg van het actieplan juist oververtegenwoordiging ontstaat van 
bepaalde groepen, uitgaande van de beschikbare wetenschappelijke data. 
 
2.3 Ondervertegenwoordigde groepen 
De leden van de SGP-fractie constateren dat het actieplan in algemene zin spreekt over de 
inzet om ondervertegenwoordigde groepen te helpen. Deze leden vragen hoe het kabinet 
bepaalt welke groepen het betreft en hoe hierbij discriminatie voorkomen wordt door groepen 
over het hoofd te zien. Deze leden merken op dat naast de specifiek genoemde groepen 
mogelijk nog andere groepen als ondervertegenwoordigd aan te merken zijn, bijvoorbeeld 
bepaalde gebieden op het platteland.  
Alle instellingen veilig en inclusief 
De leden van de SGP-fractie vragen waarom in het actieplan geen eigenstandige aandacht is 
voor het hardnekkige probleem van antisemitisme, terwijl het een specifiek probleem betreft 
dat een eigen aanpak vergt. Ook vragen zij hoe voorkomen wordt dat de algemene bestrijding 
van discriminatie en racisme leidt tot een tekortschietende aanpak van dit specifieke 
probleem. 
 
Bijlage 1: definities 
De leden van de SGP-fractie vragen waarom uitdrukkelijk wordt vermeld dat definities niet 
voor vier jaar duidelijk hoeven te zijn. Zij vinden dit opmerkelijk. Hoe is het mogelijk om 
consequent en consistent beleid te voeren en deugdelijk te evalueren als definities niet stabiel 
en duidelijk zijn? Welke aanleiding is erom te veronderstellen dat belangrijke definities als 
racisme en discriminatie de komende vier jaar zouden kunnen wijzigen? Ten slotte vragen zij 
of het niet logischer is om voor de komende vier jaar de genoemde definities te hanteren en in 
de evaluatie te bezien of aanpassing nodig is. 
10
