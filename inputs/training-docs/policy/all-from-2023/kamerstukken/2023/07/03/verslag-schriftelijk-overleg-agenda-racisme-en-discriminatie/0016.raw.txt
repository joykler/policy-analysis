II Reactie van de minister van Onderwijs, Cultuur en Wetenschap en de staatssecretaris 
voor Cultuur en Media  
 
Wij danken de leden van de fracties van VVD, D66, CDA, PvdA, Groenlinks, SGP, DENK en 
BIJ1 voor de vragen over de OCW-agenda tegen discriminatie en racisme d.d. 12 oktober 
2022 (Kamerstuk 30 950, nr. 318).  
 
Reactie op de vragen van de leden van de VVD-fractie  
 
De leden van de VVD-fractie vragen waarom vooruit wordt gelopen op het recent 
gepubliceerde Nationaal Programma van de Nationaal Coördinator tegen Discriminatie en 
Racisme op de OCW-beleidsterreinen, terwijl dit nog niet besproken is met de Kamer. Tevens 
wordt gevraagd wat de ambities zijn op de beleidsterreinen van het ministerie van Onderwijs, 
Cultuur en Wetenschap (OCW) met betrekking tot discriminatie en op welke ambities uit het 
Nationaal programma er wordt doorgebouwd.  
 
Het Nationaal Programma van de Nationaal Coördinator tegen Discriminatie en Racisme 
(NCDR) betreft een Rijksbreed programma. Daarin staan een aantal OCW-onderwerpen 
opgenomen, zoals stagediscriminatie en onderadvisering. In de OCW-agenda tegen 
discriminatie en racisme werken wij onze ambities verder uit. Die sluiten aan op het Nationaal 
Programma van de NCDR. We lopen in die zin niet vooruit op het Nationaal Programma van 
de NCDR, maar specificeren hoe wij in onze sectoren werken aan de kabinetsbrede opgave 
om discriminatie en racisme tegen te gaan. 
 
De leden van de VVD-fractie lezen dat een van de randvoorwaarden van de agenda 
‘intersectionaliteit’ is. De leden vragen hoe de bewindspersonen tot het besluit zijn gekomen 
om de sociologische theorie van ‘intersectionaliteit’ als basis voor beleid te nemen. Eveneens 
vragen deze leden wat het doel is van het ontwikkelen van een methode om 
beleidsambtenaren van OCW ‘intersectioneel’ te laten werken en denken en wat zij daardoor 
anders gaan doen. Ook vragen de leden of de bewindspersonen ervan op de hoogte zijn dat uit 
onderzoek blijkt dat afgedwongen diversiteits- of bias-trainingen de bias en spanningen 
vergroten.  
 
Wij hebben voor een intersectionele benadering als basis gekozen om op die manier meer 
aandacht te hebben voor de soms gestapelde motieven die leiden tot discriminatie en 
uitsluiting van mensen. Verschillende vormen van ongelijkheid kunnen samenkomen bij 
eenzelfde individu. Ieders maatschappelijke situatie wordt gevormd door een kruising van 
verschillende kenmerken en posities; zoals genderidentiteit, geslachtskenmerken, 
genderexpressie, seksuele oriëntatie, leeftijd, beperking, huidskleur, sociaaleconomische 
status, religie, culturele identiteit, migratiegeschiedenis, etc. Deze kenmerken beïnvloeden 
elkaar op individueel en institutioneel niveau met als resultaat dat mensen op verschillende 
(unieke) manieren met discriminatie, privileges of machtsposities te maken kunnen krijgen. In 
ons beleid willen we aandacht hebben voor deze intersecties en ons beleid indien nodig hierop 
aanpassen, door oog te hebben voor meer specifieke vormen van uitsluiting bij mensen die op 
verschillende manieren tegelijkertijd (en daardoor anders) gemarginaliseerd worden. Daarmee 
komt meer inzicht in de uitsluitingsmechanismen die mensen bijvoorbeeld kunnen ervaren 
wanneer zij niet uitsluitend discriminatie op basis van seksisme of racisme (en/of andere 
uitsluitingsmechanismen) ervaren, maar zowel seksisme als racisme (en/of andere vormen van 
uitsluiting) tegelijkertijd ervaren. De raakvlakken tussen verschillende vormen van uitsluiting 
tegelijkertijd werpen verschillende soorten barrières op en behoeven daarom ook andere 
16
