Ook in aanloop naar 1 juli bezoeken veel bewindspersonen verschillende activiteiten, 
gerelateerd aan het Herdenkingsjaar en de perspectieven waarvoor daarbinnen ruimte is. Zo 
was minister Dijkgraaf op 5 juni aanwezig bij de herdenking van de Hindostaanse Immigratie 
in Den Haag, is minister Weerwind op 28 juni aanwezig bij de Dag van Elieser en zijn 
minister Bruins Slot, minister Schouten van Armoedebeleid, Participatie en Pensioenen en 
minister Weerwind op 30 juni aanwezig bij de herdenking van de Raad van de Kerken. 
 
Over regeringsaanwezigheid bij de sluiting van het Herdenkingsjaar op 1 juli 2024 is op dit 
moment nog niets bekend. 
 
Het NiNsee heeft van het ministerie van OCW subsidie ontvangen voor het organiseren van 
de opening en sluiting van het Herdenkingsjaar op en rond 1 juli 2023 en 1 juli 2024. Het 
NiNsee is hiervoor een samenwerkingsverband aangegaan met enkele vertegenwoordigers uit 
andere gemeenschappen en is bovendien regulier in contact geweest met vertegenwoordigers 
van Aruba, Bonaire, Curaçao, Saba, Sint Eustatius, Sint Maarten en Suriname. 
 
Het lid vindt het goed dat er middels een subsidieregeling ruimte komt voor initiatieven uit de 
samenleving, maar vraagt het kabinet daarbij expliciet te definiëren wat de “samenleving” en 
“lokaal” hier betekenen. Ook is het lid benieuwd naar of deze subsidies alleen beschikbaar 
zijn voor initiatieven uit Nederland of ook (en juist) voor initiatieven en organisaties uit de 
voormalige koloniën. En op welke wijze deze subsidies kunnen worden aangevraagd en of er 
in de ontwikkeling van de aanvraagprocedure voldoende rekening is gehouden met het zo 
laagdrempelig mogelijk houden van de procedure. Met andere woorden, hoe toegankelijk zal 
deze aanvraagprocedure zijn voor initiatieven, mensen, collectieven en organisaties die niet 
bedreven zijn in het schrijven van culturele subsidieaanvragen, zo vraagt het voornoemde lid. 
 
De twee subsidieregelingen die bij het Mondriaan Fonds en het Fonds voor 
Cultuurparticipatie zijn opgezet zijn beschikbaar voor zowel het Europese als het Caribische 
deel van het Koninkrijk. Voor landen met een relatie tot het Nederlandse slavernijverleden, 
waaronder voormalig koloniën, wordt eveneens een regeling opgezet, waaraan op dit moment 
nog wordt gewerkt. Hiervoor is 1,6 miljoen beschikbaar.  In het proces dat heeft geleid tot het 
opstellen van de twee subsidieregelingen voor het Nederlandse Koninkrijk is op diverse 
momenten afstemming geweest met vertegenwoordigers uit de betrokken gemeenschappen. 
Zij hebben advies gegeven over de kaders voor de fondsen, de uiteindelijke regelingen en de 
werkwijze van beoordeling. Laagdrempeligheid en toegankelijkheid stonden daarin steeds 
centraal. Indieners kunnen bijvoorbeeld een vertaalbudget aanvragen, er zijn wekelijkse 
(online) inloopsessies waarin de regelingen worden toegelicht, en is er de mogelijkheid een 
projectvoorstel mondeling toe te lichten i.p.v. met een uitvoerig projectplan.  
 
 
 
 
 
56
