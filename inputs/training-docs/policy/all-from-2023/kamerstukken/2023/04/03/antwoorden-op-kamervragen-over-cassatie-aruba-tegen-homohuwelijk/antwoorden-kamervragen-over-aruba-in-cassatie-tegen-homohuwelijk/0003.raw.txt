Ministerie van 
 
Binnenlandse Zaken en 
Koninkrijksrelaties 
 
 
Kenmerk 
Vraag 4 
2023-0000182783 
Deelt u de constatering dat het Gemeenschappelijk Hof van Justitie anders dan 
het Hof van Justitie van de Europese Unie geen opdracht heeft om een 
harmoniserende uitleg toe te passen die leidt tot steeds uniformere wetgeving in 
de landen van het Koninkrijk? Zo nee, op welke literatuur en jurisprudentie 
baseert u uw opvatting? 
 
Nee, die constatering deel ik niet zonder meer. Op grond van artikel 39, eerste 
lid, Statuut wordt het burgerlijk recht, waarvan het familierecht deel uitmaakt, in 
de vier landen van het Koninkrijk zoveel mogelijk op overeenkomstige wijze 
geregeld. Dit uitgangspunt, dat ook wel bekend staat als het 
concordantiebeginsel, heeft als complement dat ook in de rechtspraak wordt 
gestreefd naar harmonisatie van (uitleg van) regels. Hierbij is een bijzondere rol 
weggelegd voor de Hoge Raad, die voor alle entiteiten van het Caribische deel van 
het Koninkrijk als cassatierechter is aangewezen (Rijkswet cassatierechtspraak 
voor Aruba, Curaçao, Sint Maarten en voor Bonaire, Sint Eustatius en Saba). Ook 
een lagere rechter als het Gemeenschappelijk Hof kan zich geroepen voelen om 
op een terrein dat in artikel 39 Statuut wordt genoemd de rechtseenheid te 
bevorderen. Dit alles doet niet af aan de vrijheid van de landen om op deze 
terreinen verschillende wetgevende keuzes te maken. Het concordantiebeginsel 
brengt hier geen verandering in, zeker niet daar waar verschillende 
maatschappelijke opvattingen over een onderwerp leven (zie HR 13 april 2007, 
ECLI:NL:HR:2007:AZ6095, NJ 2014/50, waarnaar in r.o. 2.5 van het onderhavige 
vonnis wordt verwezen). Het was dan ook niet het concordantiebeginsel dat het 
Gemeenschappelijk Hof ertoe bracht te besluiten het huwelijk in Aruba open te 
stellen voor personen van gelijk geslacht, maar het discriminatieverbod in de 
Arubaanse staatsregeling. Bij de toetsing aan dat discriminatieverbod hanteerde 
het Gemeenschappelijk Hof als inspiratiebron de uitspraken van het Europees Hof 
voor de Rechten van de Mens (r.o. 2.35-2.39) maar bijvoorbeeld ook de 
jurisprudentie van het Constitutionele Hof van Zuid Afrika en het Hooggerechtshof 
van de Verenigde Staten (r.o. 2.44-2.45).          
 
Vraag 5 
Erkent u dat er volgens het internationaal recht momenteel geen recht bestaat 
voor paren van gelijk geslacht om te trouwen? Ziet u het op grond van het 
Statuut ook als uw verantwoordelijkheid om de vrijheid te verdedigen van de 
landen van het Koninkrijk om zich te houden aan de ondergrens van het 
internationaal recht zolang het Statuut zelf geen nadere voorschriften geeft inzake 
het familierecht en discriminatie? 
 
Het is mij bekend dat er volgens het internationaal recht momenteel geen recht 
voor paren van gelijk geslacht bestaat om te trouwen. De ondergrens die in de 
rechtspraak van het Europees Hof voor de Rechten van de Mens wordt 
aangehouden, is dat partijen bij het EVRM verplicht zijn te voorzien in een vorm 
van geregistreerd partnerschap voor zulke paren. Welke precieze maatstaf van 
internationaal recht in een land wordt aangelegd is in eerste instantie aan de 
landen zelf, in het samenspel van staatsmachten, om te bepalen. Een 
verantwoordelijkheid voor mij, als onderdeel van de Koninkrijksregering, komt 
pas in beeld als een land door een ondergrens van het internationale recht zakt 
en de waarborgfunctie aan de orde is. Van zo’n situatie is echter in casu geen 
sprake. Eerder is het omgekeerde het geval en staat de vraag centraal of de 
autoriteiten van een land verdergaande rechtsbescherming mogen bieden dan het 
internationale recht vereist (vgl. r.o. 2.26-2.28). Als gezegd biedt het 
Pagina 3 van 4
