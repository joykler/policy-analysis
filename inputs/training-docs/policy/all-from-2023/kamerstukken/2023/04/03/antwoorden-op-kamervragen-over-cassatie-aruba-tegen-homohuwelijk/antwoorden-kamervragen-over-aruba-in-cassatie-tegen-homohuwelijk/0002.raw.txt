Ministerie van 
 
Binnenlandse Zaken en 
Koninkrijksrelaties 
 
 
Kenmerk 
Vragen van het lid Bisschop (SGP) aan de staatssecretaris van 
2023-0000182783 
Binnenlandse Zaken en Koninkrijksrelaties over het bericht ‘Aruba: in 
cassatie tegen homohuwelijk’ (ingezonden 9 maart 2023). 
 
Vraag 1 
Bent u bekend met het bericht ‘Aruba: in cassatie tegen homohuwelijk’ en het 
ingezonden artikel ‘Hoe was het standpunt van de Nederlandse Antillen en daarna 
Curaçao en Sint-Maarten’? [1] 
 
Ja.  
 
Vraag 2 
Kunt u bevestigen dat het voor de Caribische landen van het Koninkrijk een 
volstrekt legitiem middel is om in cassatie te gaan tegen een vonnis van het 
Gemeenschappelijk Hof van Justitie indien zij van mening zijn dat inbreuk is 
gemaakt op hun autonome bevoegdheden op grond van het Statuut? 
 
Het is inderdaad voor de Caribische landen van het Koninkrijk een volstrekt 
legitiem middel om in cassatie te gaan tegen uitspraken van het 
Gemeenschappelijk Hof van Justitie. Overigens kan ik mij niet zo goed vinden in 
het beeld dat de cassatieklacht van Aruba gerelateerd is aan een inbreuk op de 
autonomie van Aruba zoals gewaarborgd door het Statuut. De betreffende klacht 
heeft immers geen betrekking op een handeling door een orgaan van het 
Koninkrijk of van Nederland, maar ziet op de relatie tussen de Arubaanse politieke 
staatsmachten en de Arubaanse rechter. Het betreft dus in de kern een vraagstuk 
van interne machtenscheiding en niet van de autonomie van Aruba binnen het 
Koninkrijk.  
 
Vraag 3 
Deelt u de opvatting dat de keuzes over belangrijke vragen als de invulling van 
het familierecht onder het Statuut primair behoren tot het primaat van de 
democratie binnen de landen van het Koninkrijk en dat de rechter niet op de stoel 
van de politiek mag gaan zitten? 
 
De regeling van het familierecht behoort onder het Statuut tot de autonomie van 
de landen binnen het Koninkrijk. Wie dat recht tot stand brengt en op welke 
manier daar invulling wordt gegeven, is, conform datzelfde beginsel van 
autonomie, primair aan elk van de landen zelf om te bepalen. Het Statuut schrijft 
voor de landen geen specifieke constitutionele ordening voor. Het primaat van de 
democratie en de politiek ten aanzien van keuzes rond burgerrechtelijke 
vraagstukken vormt in alle vier de landen evenwel een belangrijk uitgangspunt. 
De rechter neemt in de landen rondom dergelijke kwesties traditioneel een 
terughoudende plaats in en waakt ervoor om plaats te nemen op de stoel van de 
politieke staatsmachten. Evengoed wordt door de rechter in alle vier de landen 
aangenomen dat hij beschikt over een rechtsvormende taak (vgl. r.o. 2.61 van 
het vonnis van het Gemeenschappelijk Hof in de Arubaanse zaak over het 
homohuwelijk). Anders dan de Grondwet in Nederland, staan de staatsregelingen 
in de Caribische landen het de rechter bovendien toe om landsverordeningen te 
toetsen aan grondrechten uit de staatsregeling. Het was een dergelijke 
grondwettigheidstoetsing die resulteerde in het vonnis van het 
Gemeenschappelijk Hof waartegen door de Arubaanse regering cassatie is 
ingesteld.         
 
Pagina 2 van 4
