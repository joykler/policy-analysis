Risico’s 
 
Defensie heeft een risicoanalyse uitgevoerd en maatregelen genomen om de 
risico’s te verminderen. De volgende vier grootste risico’s zijn nog van belang. 
 
- Het risico dat producten, diensten of informatie van deelprojecten of 
gerelateerde projecten later worden geleverd dan gepland. Defensie houdt 
de planning van deze leveringen nauwgezet in de gaten om de gevolgen te 
beperken.  
- Het risico dat de geplande verkleining van de bemanning van 153 naar 117 
bemanningsleden niet wordt gehaald omdat technische oplossingen en 
automatisering onvoldoende personeelsbesparingen opleveren. Defensie zal 
in dat geval bekijken hoe de verkleining van de bemanning alsnog kan 
worden gehaald, bijvoorbeeld door meer ondersteuning vanaf de wal.  
- Het risico dat de integratie van de sensor-, wapen- en 
communicatiesystemen langer duurt dan gepland. Defensie bewaakt de 
voortgang daarvan nauwgezet en huurt indien nodig extra capaciteit in. 
- Het risico van kwetsbaarheid voor cyberaanvallen. Bescherming tegen cyber 
is nu al voorzien. Defensie houdt de dreiging van cyber in de gaten en 
intensiveert deze beschermingsmaatregen indien nodig. 
 
De risicoreservering is naar verwachting voldoende van omvang om deze en de 
overige geïdentificeerde risico’s op te vangen. 
 
Financiële aspecten 
Het budget van het project ‘Vervanging M-fregatten (ASWF)’ bedraagt 
€ 1.882,9 miljoen, inclusief risicoreservering. Dit budget komt ten laste van het 
investeringsbudget van Defensie. Naar verwachting zullen de exploitatiekosten van 
de ASW-fregatten niet stijgen ten opzichte van de exploitatiekosten van de huidige 
M-fregatten. 
 
Projectbudget ‘Vervanging M-fregatten (ASWF)’ 
Studies tijdens onderzoeksfase 20,5 
Basisraming investering, incl. risicoreservering 1.862,4 
Totaal projectvolume 2018 - 2031 1.882,9 
Bedragen in € miljoen, prijspeil 2022, incl. BTW 
 
Het projectbudget is sinds de A-brief van 2018 jaarlijks geïndexeerd conform de 
reguliere systematiek. Daarnaast is voor kostenstijgingen, onder andere als gevolg 
van de COVID-19 pandemie en de oorlog in Oekraïne, voor in totaal € 183 miljoen  
(prijspeil 2022) extra budget voor prijsstijgingen toegevoegd. Bovendien is het 
projectbudget verhoogd met € 251 miljoen (prijspeil 2022) in verband met het stiller 
en schokbestendiger maken van het fregat conform de eisen, de hogere kosten van 
modernere deelsystemen, en de aanschaf van extra munitie.  
 
Ten slotte 
De nieuwe ASW-fregatten zorgen voor een belangrijke versterking van de slagkracht 
van de Koninklijke Marine. België en Nederland zetten met onze samenwerking bij 
het ontwerp, de aanschaf en straks het gebruik en onderhoud van deze schepen een 
volgende stap op het gebied van internationale defensiesamenwerking. Onze landen 
lopen hiermee voorop in Europa. Voor de Nederlandse industrie zorgt de bouw van 
deze hoogwaardige schepen voor een sterkere internationale marktpositie. 
 
 
Pagina 8 van 9
