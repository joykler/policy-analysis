I Vragen en opmerkingen vanuit de fracties 
 
Vragen en opmerkingen van de leden van de VVD-fractie 
 
De leden van de VVD-fractie hebben kennisgenomen van de onderliggende stukken en 
hebben hierover nog enkele vragen en opmerkingen.  
 
Ongewenste tweede nationaliteit (35475-15)  
De leden van de VVD-fractie ondersteunen de reactie van het kabinet om zelf niet actief in te 
zetten op de uitwerking van een register maar wel, conform de afspraken in het 
coalitieakkoord, bereid te blijven om een privaatrechtelijk register ongewenste nationaliteiten 
te ondersteunen, indien dit vanuit een maatschappelijk initiatief ontstaat. Wel vragen de leden 
van de VVD-fractie hoe de voorgestelde alternatieve acties zoals het verkennen naar 
juridische dilemma’s gerelateerd aan dubbele nationaliteit en de verkenning ervaring dubbele 
nationaliteit in relatie tot binding met Nederland zich verhouden tot bovenstaande inzet van 
het kabinet. Kan de minister dit toelichten? In hoeverre worden deze acties ingezet ten 
behoeve van beleidsontwikkeling? Op welke wijze borgt de minister dat de uitkomsten en 
resultaten van deze acties niet alsnog direct of indirect kunnen leiden tot het ondersteunen van 
een publiekrechtelijk register? Is de minister bereid om de Kamer tussentijds op de hoogte te 
houden van de uitvoering en resultaten van bovenstaande acties? Zo nee, waarom niet?  
 
Reactie publicatie SCP Gevestigd, maar niet thuis. Eerste bevindingen uit de Survey 
Integratie Migranten (SIM 2020) (32824-378)  
De leden van de VVD-fractie hebben kennisgenomen van de kabinetsreactie ten aanzien van 
de publicatie – Gevestigd, maar niet thuis. Eerste bevindingen uit de Survey Integratie 
Migranten (SIM 2020) – van het Sociaal Cultureel Planbureau (SCP) en hebben hier nog 
enkele vragen en opmerkingen over. In de kabinetsreactie wordt gesproken van een 
zorgwekkende constatering dat juist de tweede generatie, ondanks hun sociaaleconomische 
positie, meer uitsluiting en discriminatie ervaart en dat dit SCP-rapport laat zien dat we als 
samenleving nog geen gelijkwaardige kansen bieden voor iedereen. Hoe beoordeelt de 
minister deze eerdere uitspraken en specifiek de representativiteit ervan ten aanzien van de 
tweede generatie, kijkend naar de methodologische beperkingen (lage respons in verband met 
COVID-19) van het onderliggende SCP-onderzoek? Kan de minister dit toelichten? Kan de 
minister deze uitspraken ook beoordelen en toelichten in het licht van eerdere bevindingen 
1 2
van Centraal Bureau voor de Statistiek (CBS) en SCP-onderzoek waaruit bleek dat de 
integratie van de tweede generatie ten opzichte van de eerste generatie specifiek op de 
arbeidsmarkt stagneerde met als gevolg dat de tweede generatie zowel op het gebied van 
arbeid en inkomen op achterstand bleef? Hoe representatief is de survey gelet op het aantal 
mensen dat eraan heeft meegedaan en op de methode van selectie van de ondervraagden? De 
kabinetsreactie op het rapport richt zich met name op uitsluiting en discriminatie, en in veel 
mindere mate op participatie en integratie, terwijl dat toch de kerntaak is van de minister. Zou 
de minister alsnog meer op dat laatste aspect willen ingaan? Is de minister het met deze leden 
eens dat integratiebeleid onder andere op de arbeidsmarkt, nog steeds van belang en nodig is 
en zal blijven de komende jaren en ook de tweede generatie daarbij baat kan hebben bij 
gericht beleid? En dat het risicovol kan zijn voor het bereiken van dit doel als de registratie 
van deze ontwikkelingen stopt bij de eerste generatie? Zo ja, welke acties en stappen zijn 
volgens de minister nodig? Zo nee, waarom niet?  
 
 
1
 CBS & SCP, oktober 2020, ‘Kansrijk integratiebeleid op de arbeidsmarkt’. 
2
 SCP, december 2016, ‘Integratie in zicht?’.  
2
