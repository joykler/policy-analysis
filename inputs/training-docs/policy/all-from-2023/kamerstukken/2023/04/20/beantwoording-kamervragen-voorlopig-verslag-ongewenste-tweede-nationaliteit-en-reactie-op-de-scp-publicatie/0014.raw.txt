Er is ook een strategisch partnerschap gesloten door het ministerie van Onderwijs, 
Cultuur en Wetenschap met de Alliantie Jong Gelijk. De Alliantie Jong Gelijk bestaat uit 
Rutgers, Colored Qollective, de Nederlandse Jeugdraad (NJR) en Femmes for Freedom. 
Met een alliantie voor en door jongeren, beoogt deze alliantie jongeren in beweging te 
laten komen voor gender- en LHBTIQ+ gelijkheid en stereotiepe beeldvorming te 
doorbreken. De alliantie heeft eveneens een looptijd van januari 2023 tot december 
2027. 
Dit antwoord dient ook ter beantwoording van de vraag van de D66-fractie of de minister kan 
toelichten of zij, in het kader van intersectioneel beleid maken, een andere aanpak heeft op het 
bevorderen van de emancipatie van vrouwen met een migratieachtergrond dan vrouwen 
zonder een migratieachtergrond (p. 19). 
Kan de minister aangeven naar aanleiding van de eerdere toezegging richting de leden van 
de VVD-fractie om met gemeenten in gesprek te gaan over bij gezinnen met een 
migratieachtergrond in de uitkering niet alleen de man maar ook de vrouw standaard naar 
werk te bemiddelen, hoeveel gemeenten dit inmiddels doen? Is de minister bereid het Verwey 
Jonker instituut te vragen een update van hun eerdere onderzoek hiernaar te laten doen 
(destijds bleek dat in minder dan 50% van de gevallen ook de vrouw bemiddelen naar werk)? 
 
Uit de KIS-monitor ‘Arbeidstoeleiding en Inburgering Statushouders en Gezinsmigranten’ 
(uitgevoerd door Verwey-Jonker Instituut) uit 2022 komt naar voren dat 67% van de 
gemeenten in het geval van een echtpaar zowel de mannelijke inburgeringsplichtige als de 
vrouwelijke inburgeringsplichtige richting werk begeleiden. Dat is een toename ten opzichte 
van het jaar ervoor, toen het om 47% van de gemeenten ging. Ook dit jaar wordt de KIS-
monitor uitgevoerd en zal KIS verzocht worden om dit gegeven in het onderzoek mee te 
nemen. De uitkomsten worden na de zomer van 2023 verwacht. Daarnaast volgt het CBS de 
arbeidsparticipatie van vrouwelijke inburgeraars (waaronder gezinsmigranten en nareizigers). 
Hier wordt jaarlijks over gerapporteerd in de zomer. Hiermee kunnen ontwikkelingen voor 
wat betreft vrouwelijke inburgeringsplichtigen gevolgd worden. Zie voor meer informatie ook 
de verzamelbrief Wet inburgering 2021 d.d. 29 september 2022 over de 
Informatievoorziening onder de Wi2021. 
Daarnaast is de inburgering van vrouwelijke nieuwkomers, naar aanleiding van de motie van 
het lid Aartsen, onderwerp van gesprek tussen het Rijk en gemeenten.  De Tweede Kamer zal 
hierover nader geïnformeerd worden in de uitvoeringsbrief Inburgering voor het zomerreces.  
 
Vragen en opmerkingen van de leden van de D66-fractie 
 
Ongewenst tweede nationaliteit (35475-15) 
 
De leden van de D66-fractie lezen dat het kabinet geen ondersteuning kan bieden bij 
verzoeken tot afstand van een ongewenste tweede nationaliteit vanwege juridische grenzen. 
Deze leden vragen of de minister ook ondersteuning in de vorm van informatievoorziening 
heeft overwogen. Voorts vragen deze leden of de minister bereid is om in informatie te 
voorzien met betrekking tot een ongewenste tweede nationaliteit waarbij per land geduid 
wordt tot welke mogelijke implicaties een tweede nationaliteit leidt. Tevens per land wordt 
aangeven welke stappen een individu kan zetten om afstand te doen van een ongewenste 
tweede nationaliteit. Kan de minister toelichten waarom wel of waarom niet?
