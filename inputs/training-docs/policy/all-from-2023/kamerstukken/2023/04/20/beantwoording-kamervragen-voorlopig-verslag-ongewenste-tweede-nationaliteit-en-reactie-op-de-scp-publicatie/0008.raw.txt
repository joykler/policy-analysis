Is de minister bereid om de Kamer tussentijds op de hoogte te houden van de uitvoering en 
resultaten van bovenstaande acties? Zo nee, waarom niet? 
 
Tussentijdse uitkomsten en relevante ontwikkelingen naar aanleiding van bovenstaande 
inspanningen zal ik delen met de Kamer.  
 
Reactie publicatie SCP Gevestigd, maar niet thuis. Eerste bevindingen uit de Survey 
Integratie Migranten (SIM 2020) (32824-378)  
 
De leden van de VVD-fractie hebben kennisgenomen van de kabinetsreactie ten aanzien van 
de publicatie – Gevestigd, maar niet thuis. Eerste bevindingen uit de Survey Integratie 
Migranten (SIM 2020) – van het Sociaal Cultureel Planbureau (SCP) en hebben hier nog 
enkele vragen en opmerkingen over. In de kabinetsreactie wordt gesproken van een 
zorgwekkende constatering dat juist de tweede generatie, ondanks hun sociaaleconomische 
positie, meer uitsluiting en discriminatie ervaart en dat dit SCP-rapport laat zien dat we als 
samenleving nog geen gelijkwaardige kansen bieden voor iedereen. Hoe beoordeelt de 
minister deze eerdere uitspraken en specifiek de representativiteit ervan ten aanzien van de 
tweede generatie, kijkend naar de methodologische beperkingen (lage respons in verband met 
COVID-19) van het onderliggende SCP-onderzoek? Kan de minister dit toelichten? 
 
Het Survey Integratie Migranten 2020 (de betreffende survey) is betrouwbaar. Het kent zowel 
een steekproefontwerp (per herkomstgroep gestratificeerde steekproef) als een 
veldwerkstrategie (vertaalde vragenlijsten en tweetalige enquêteurs) die is toegesneden op het 
verkrijgen van een optimale respons van de verschillende herkomstgroepen waarop het 
onderzoek zich richt. Omdat tijdens het veldwerk de corona-epidemie uitbrak en het veldwerk 
als gevolg van de lockdowns enkele malen moest worden stilgelegd zijn uiteindelijk minder 
enquêtes afgenomen dan beoogd. Desondanks zijn nog relatief forse responsaantallen 
gerealiseerd (696 personen met Turkse achtergrond, 570 met Marokkaanse achtergrond, 638 
met Surinaamse achtergrond, 592 met Caribisch-Nederlandse achtergrond, 519 met 
Somalische achtergrond, 855 met Iraanse achtergrond, 682 met Poolse achtergrond en 771 
zonder migratieachtergrond). 
 
Voor de betrouwbaarheid van het bestand is echter niet zozeer de omvang van de respons 
bepalend, maar de (non-)selectiviteit van de respons. Uit analyses die het SCP heeft 
uitgevoerd, blijkt dat die als goed mag worden gekwalificeerd: de waarden van de 
zogenoemde R-indicator geeft aan hoe het is gesteld met de representativiteit van de respons. 
Een waarde van 0,8 en hoger wordt als goed aangemerkt en dit is voor alle groepen in de SIM 
7
het geval. 
 
Dit antwoord dient ook ter beantwoording op de vraag van de VVD-fractie hoe representatief 
de survey is gelet op het aantal mensen dat eraan heeft meegedaan en op de methode van 
selectie van de ondervraagden (p. 9). 
 
Kan de minister deze uitspraken ook beoordelen en toelichten in het licht van eerdere 
bevindingen van Centraal Bureau voor de Statistiek (CBS) en SCP-onderzoek waaruit bleek 
dat de integratie van de tweede generatie ten opzichte van de eerste generatie specifiek op de 
arbeidsmarkt stagneerde met als gevolg dat de tweede generatie zowel op het gebied van 
arbeid en inkomen op achterstand bleef? 
 
7
 SCP (2022). Gevestigd, maar niet thuis. Eerste bevindingen uit de Survey integratie migranten (SIM2020). Den 
Haag: Sociaal en Cultureel Planbureau.  
8
