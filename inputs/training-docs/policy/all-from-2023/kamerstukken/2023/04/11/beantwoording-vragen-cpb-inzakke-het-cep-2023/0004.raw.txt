12  
Kunt u aangeven in hoeverre de raming inzake de consumentenprijsindex (cpi) (daling naar drie 
procent in 2023 en 3,1 procent in 2024) nog realistisch is nu de nu de inflatie in januari en februari 
2023 ver boven de drie procent lag? 
 
Antwoord  
Het maandelijks gepubliceerde inflatiecijfer meet de procentuele mutatie van de 
consumentenprijsindex van die maand ten opzichte van dezelfde maand een jaar geleden (oftewel 
de jaar-op-jaarmutatie van de cpi). In de loop van 2022 zijn de consumentenprijzen hard 
opgelopen (zie https://opendata.cbs.nl/statline/#/CBS/nl/dataset/83131ned/line?dl=840E9), wat 
een dempend effect zal hebben op de inflatie in de loop van 2023. Mede door dit 'noemereffect' 
was de cpi-inflatie in maart 2023 (op basis van de snelle raming van het CBS, zie 
https://www.cbs.nl/nl-nl/nieuws/2023/13/inflatie-in-maart-4-4-procent-bij-snelle-raming) met 
4,4% al een stuk lager dan de cpi-inflatie in januari en februari. Ter illustratie: als de prijzen in de 
cpi gedurende de rest van dit jaar constant blijven op het prijsniveau van maart 2023, zal het 
jaarcijfer van de cpi-inflatie in 2023 uitkomen op 2,6%. Daarmee acht het CPB de raming uit het 
CEP nog altijd realistisch.  
 
13  
Kunt u de gevolgen schetsen voor de armoede- en de koopkrachtcijfers als de inflatie één procent, 
twee procent, drie procent, vier procent, vijf procent, zes procent of zeven procent hoger uitvalt 
dan geraamd? 
 
Antwoord  
Het CPB heeft deze berekeningen niet gemaakt. Voor de armoedegrens wordt gebruikgemaakt van 
het niet-veel-maar-toereikendbudget van het SCP. Dit budget wordt geïndexeerd met de stijging 
van de consumentenprijsindex. Daarnaast wordt dit budget ook geïndexeerd met het 
vijfjaarsgemiddelde van de reële groei van de uitgaven aan basisbestedingen, zodat de 
armoedegrens een weergave blijft van de ontwikkeling in het gemiddelde uitgavenpatroon in de 
samenleving. Inflatie heeft echter ook invloed op die uitgaven, waardoor de doorwerking van de 
inflatie op de armoedecijfers niet gemakkelijk in te schatten is. De doorwerking van de inflatie op 
de koopkracht ligt minder complex. In het algemeen geldt dat op korte termijn een hogere inflatie 
bijna één-op-één doorwerkt in een lagere koopkrachtontwikkeling: één procentpunt hogere inflatie 
zorgt voor ongeveer voor een procentpunt lagere koopkrachtontwikkeling.  
14  
Hoe heeft de arbeidsinkomensquote zich over de afgelopen tien jaar ontwikkeld? 
 
Antwoord  
Het verloop van de arbeidsinkomensquote (aiq) bedrijven in de afgelopen tien jaar is te zien in 
onderstaande figuur en te vinden in bijlage 1 van het CEP 
(https://www.cpb.nl/sites/default/files/omnidownload/verzamelde-bijlagen-cep2023-
9maart2023.xlsx). De aiq schommelde grofweg tussen 73 en 74,5 tot er in 2020 een duidelijke 
stijging te zien was. Dit had te maken met de coronacrisis en de toen gevoerde steunmaatregelen: 
dankzij met name de NOW bleef het looninkomen van de meeste werknemers in stand, terwijl het 
bbp in reële termen daalde met 3,9%. In 2022 is juist een forse daling te zien. Het CEP (hoofdstuk 
3) laat zien dat dit naar verwachting vooral veroorzaakt wordt door een sterke toename van de 
toegevoegde waarde in de bedrijfstakken die profiteren van energieprijsstijging (delfstoffenwinning 
en energievoorziening).
