De leden ontvangen signalen van studenten in tekortsectoren, bijvoorbeeld in de geneeskunde, 
waarbij studenten door hun jaren studiefinanciering heen zijn, maar door coschappen of een 
andere soortgelijke studie gerelateerde verplichting geen bijbaan kunnen hebben, waardoor 
zij financieel in de problemen komen. Is de minister op de hoogte van soortgelijke signalen? 
 
In het hoger onderwijs hebben studenten normaliter recht op vier jaar studiefinanciering in de 
vorm van een prestatiebeurs (reisvoorziening, eventuele aanvullende beurs en naar 
verwachting vanaf studiejaar 2023-2024 weer een basisbeurs). Als de nominale duur van de 
master langer is dan één jaar dan wordt het recht op studiefinanciering verlengd, zoals bij 
geneeskunde. Een geneeskundestudent heeft voor een driejarige bachelor en een driejarige 
wo-master, de duur van een geneeskunde opleiding, in totaal zes jaar recht op 
studiefinanciering in de vorm van een prestatiebeurs. Aansluitend bestaat nog één jaar recht 
op het reisproduct en nog drie jaar recht om te lenen.  
 
Het kan voorkomen dat studenten langer studeren dan dat zij studiefinancieringsgerechtigd 
zijn. Deze signalen zijn bekend. Bijvoorbeeld omdat zij eerst een (deel van) andere opleiding 
hebben gevolgd waarvoor zij studiefinanciering ontvingen of omdat zij studievertraging 
hebben opgelopen. In sommige gevallen – bijvoorbeeld bij vertraging door ziekte of andere 
bijzondere omstandigheden – kan een student beroep doen op de Voorziening prestatiebeurs 
voor verlenging van de prestatiebeurs of op het profileringsfonds van zijn of haar instelling 
19
voor financiële ondersteuning. Studenten die volledig uit hun studiefinancieringsrecht zijn 
gelopen kunnen in aanmerking komen voor het levenlanglerenkrediet. 
 
De leden van de VVD-fractie vinden het goed dat er specifiek aandacht is voor passend 
onderwijs voor hoogbegaafde leerlingen en zijn blij dat er in de brief over 
hoogbegaafdheidsonderwijs ook nieuwe maatregelen aangekondigd worden. Deze leden 
vragen nog of de verwachting van het kabinet is dat door deze maatregelen voor deze groep 
geen verdere hardvochtigheden meer gaan bestaan. En gaat dat op een later moment opnieuw 
geïnventariseerd worden? 
 
De ambitie van het beleid is inderdaad dat er geen verdere hardvochtige situaties kunnen 
bestaan. De maatregelen in de Kamerbrief zijn er immers op gericht dat er voor het gehele 
begaafdheidsspectrum een passend en dekkend aanbod beschikbaar is binnen het 
samenwerkingsverband, dus ook voor de groep zeer hoogbegaafde leerlingen en dubbel 
bijzondere leerlingen. Dit vraagt om maatwerk. Daarnaast is het van belang dat door 
vroegsignalering ook de minder zichtbare, ondervertegenwoordigde groepen beter worden 
herkend en begeleid (bijvoorbeeld kinderen met een migratieachtergrond, of met een lagere 
sociaal-economische status). Door vroegsignalering en de juiste acties om een passend 
onderwijsaanbod te krijgen, kan de groep begaafden beter worden bediend. Hierbij hebben 
zowel het Kenniscentrum Hoogbegaafdheid als de samenwerkingsverbanden een belangrijke 
rol. Bij de aanvraag van de nieuwe subsidieregeling voor hoogbegaafdheid brengen 
samenwerkingsverbanden door middel van een analyse het huidige aanbod binnen de regio in 
kaart om zo het aanbod verder te kunnen verbeteren. De inspectie houdt toezicht op het 
dekkende netwerk van onderwijs binnen de regio, ook voor hoogbegaafden. De verschillende 
acties en de aandacht van de inspectie zullen er zo toe leiden dat het beleid niet tot 
hardvochtigheden leidt.  
 
                                                                 
19
 Artikelen 4.12, 4.14, 5.2b en 5.16 WSF 2000; artikel 7.51 WHW.
