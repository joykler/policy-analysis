Antwoord  
Maatregelen in natura worden niet meegenomen in de armoederaming. Zie 
https://www.cpb.nl/ramingsmethodiek-armoederaming voor een uitgebreide beschrijving van de 
ramingsmethodiek en wat daarin wel en niet wordt meegenomen.  
 
5  
Kunt u aangeven welke aannames precies zitten onder de armoedecijfers, zowel voor volwassenen 
als voor kinderen? Kunt u onderbouwen waar de afwijking zit ten opzichten van eerdere ramingen 
van het CPB over de armoedecijfers (MEV en december) en dit toelichten? 
 
Antwoord  
In de armoederaming wordt het besteedbaar huishoudinkomen vergeleken met de armoedegrens. 
Wanneer een huishouden een inkomen heeft dat beneden de armoedegrens valt, noemt het CPB 
dat huishouden arm. De armoedegrens die het CPB hanteert, is het niet-veel-maar-
toereikendcriterium van het Sociaal en Cultureel Planbureau. Zie 
https://www.cpb.nl/ramingsmethodiek-armoederaming voor een uitgebreide omschrijving van de 
ramingsmethodiek en de aannames die worden gedaan. 
 
In de Scenario’s energieprijzen (december 2022) is geen armoederaming opgenomen, maar een 
inschatting van het aantal huishoudens dat betalingsproblemen ondervindt in een aantal scenario’s 
met verschillende energieprijzen. De MEV 2023 bevat wel een armoederaming. Er is een aantal 
ontwikkelingen dat het verschil tussen de armoederaming in het CEP en de MEV 2023 voor de jaren 
2022 en 2023 kan verklaren: 
- Het kabinet kondigde op en na Prinsjesdag nieuwe maatregelen aan om huishoudens 
financieel te ondersteunen: huishoudens ontvingen in de maanden november en december 
2022 190 euro via de energierekening, gemeenten kregen de mogelijkheid om 500 euro 
van de energietoeslag voor 2023 al in 2022 uit te keren, er is voor 2023 een prijsplafond 
voor energiegebruik ingevoerd en het tarief van de btw op gas en elektriciteit werd 21% 
per 2023. Deze maatregelen waren niet in de MEV verwerkt en zijn wel in het CEP 
meegenomen.  
- Voor zowel de koopkracht- als de armoederaming is in het CEP een andere definitie van de 
consumentenprijsindex (cpi) gehanteerd dan in de MEV. Met deze alternatieve cpi wordt 
een inschatting gemaakt van de inflatie volgens een nieuwe CBS-meetmethode die 
rekening houdt met zowel nieuwe als bestaande energiecontracten (zie 
https://www.cbs.nl/nl-nl/achtergrond/2023/09/cbs-introduceert-nieuwe-meetmethode-
energieprijzen). Mede door deze aanpassing ligt de cpi in 2022 in het CEP lager dan in de 
MEV (respectievelijk 6,7% en 9,9%); in 2023 komt de cpi hoger te liggen (6,5% in het CEP 
en 2,6% in de MEV). Dit is van invloed op de indexatie van de armoedegrens.      
- Ook ontwikkelingen in de economie beïnvloeden de armoedecijfers. Zo ligt de cao-loongroei 
voor bedrijven in het CEP in zowel 2022 als 2023 hoger dan in de MEV: respectievelijk 
3,1% en 5,0% in het CEP versus 2,9% en 3,7% in de MEV. Dit heeft een positief effect op 
het besteedbaar huishoudinkomen en daarom een drukkend effect op de armoedecijfers. 
 
6  
Is de verwachting van het CPB dat de rente structureel significant hoger is dan voor 2022, dus ook 
na 2031? 
 
Antwoord  
De rentes in het CEP zijn gebaseerd op marktverwachtingen (futures) met betrekking tot de rentes 
(https://www.cpb.nl/sites/default/files/omnidownload/CPB-Backgrounddocument-March-2018-
Forecasting-long-term-interest-rates.pdf). De futures zijn tot en met 2031 verwerkt; voor de 
periode na 2031 zijn geen rentes opgenomen. Op basis van de bij het CEP verwerkte futures neemt 
de lange rente voor Nederland in de MLT-periode geleidelijk af en bedraagt die 2,1% in 2031. 
7  
Kunt u in de armoederaming Caribisch Nederland specifiek uitlichten en de ontwikkeling van 
armoede voor de komende jaren in Caribisch Nederland schetsen? 
 
Antwoord  
Het CPB kan de armoederaming niet toespitsen op Caribisch Nederland. De armoederaming wordt 
– evenals de koopkrachtraming – berekend op basis van het Inkomenspanelonderzoek (IPO) van 
het Centraal Bureau voor de Statistiek. Hierin zijn geen gegevens van huishoudens in Caribisch 
Nederland beschikbaar.
