Antwoord  
De kabinetsdoelstelling voor kinderarmoede is een halvering in 2025 ten opzichte van het niveau 
uit 2015. Het aandeel kinderen in armoede zou dan 4,6% moeten zijn, wat neerkomt op 150.000 
kinderen. Het geraamde aantal kinderen onder de armoedegrens in 2025 is 255.000. Om het 
kabinetsdoel te halen is dus een daling van 105.000 kinderen nodig. De kosten hiervan hangen af 
van de gekozen beleidsmaatregelen om dit doel te bereiken. 
 
48  
Is het CPB nog steeds van mening dat met de huidige rentestand “ het nog wel 50 jaar duurt 
voordat de schuldlimiet van 60 procent van het bbp voor eurolanden weer relevant wordt.”? 
 
Antwoord  
Deze vraag refereert vermoedelijk aan een uitspraak van de heer Hasekamp in het openbaar 
gesprek met DNB, CPB en AFM over macro-economische risico's voor het financiële stelsel, d.d. 10 
juni 2020 
(https://www.tweedekamer.nl/debat_en_vergadering/commissievergaderingen/details?id=2020A0
0208). Het precieze citaat luidt: "In onze financiële-risicorapportage geven we ook aan dat 
schuldfinanciering uiteindelijk risico’s in zich draagt. Dat geldt voor bedrijven, huishoudens en ook 
voor overheden. Wat op de korte en middellange termijn precies een aanvaardbaar niveau is en 
hoe je dat zou moeten vertalen in criteria die gelden binnen de Europese Monetaire Unie: ik denk 
dat daar geen exacte formules voor zijn. Ik denk wel dat we allemaal aanvoelen dat de 60% de 
komende tijd wat minder relevant zal zijn. Of we over 20, 30 of 50 jaar weer terug zullen vallen op 
dat criterium, daar kan ik op dit moment eigenlijk niks verstandigs over zeggen. Maar je kunt 
natuurlijk wel zeggen dat ook, of misschien zelfs, in een lagerenteomgeving een hoge schuldenlast 
problematisch kan worden op het moment dat de rentes weer omhooggaan.” 
Het CPB is nog altijd van mening dat er geen exacte formules zijn om te bepalen wat een 
aanvaardbare schuldlimiet is. Dat geldt ook voor het tijdpad om de huidige schuldniveaus tot een 
dergelijke limiet terug te brengen, waaraan de uitspraak refereert. In de recente voorstellen van de 
Europese Commissie ten aanzien van de Europese begrotingsregels wordt eveneens afgestapt van 
de vereiste dat schuldquotes altijd in twintig jaar tot de 60% bbp moeten worden teruggebracht.  
49  
Hoe is het verschil te verklaren dat in de Miljoenennota alleen de belastingen op milieugrondslag 
worden weergegeven (2,8 miljard euro) en volgens het Centraal Bureau voor de Statistiek (CBS) 
de totale milieubelastingen en -heffingen meer dan 28 miljard euro bedragen? Kunt u in het 
vervolg bij de Miljoenennota deze belastingen en heffingen als een aparte begrotingspost opnemen 
zowel aan de inkomsten- als de uitgavenkant? 
 
Antwoord  
Het eerste verschil tussen de beide bedragen is het jaar waarop de vraag betrekking heeft. Het 
bedrag van 2,8 mld euro uit de Miljoenennota (zie  
https://open.overheid.nl/documenten/ronl-deae469a2535e8269b2e6f91f4e92509fdfcff86/pdf, 
pagina 50) heeft betrekking op het jaar 2023. Het genoemde bedrag van 28 mld euro van het 
Centraal Bureau voor de Statistiek (CBS) heeft betrekking op het jaar 2021 (zie 
https://opendata.cbs.nl/#/CBS/nl/dataset/82725NED/table?searchKeywords=milieubelasting).  
  
Het tweede verschil betreft de afbakening van het begrip milieubelastingen en – heffingen. Het 
totaalbedrag van het CBS bestaat uit drie categorieën milieuheffingen, namelijk: 
1. Belastingen op milieugrondslag à 8 mld euro, met name de energiebelasting en Opslag 
Duurzame Energie; 
2. Belastingen op mobiliteit à 15 mld euro, met name brandstofaccijnzen en de belasting op 
personenauto’s en motorrijwielen; 
3. Opbrengst uit milieuheffingen à 5 mld euro, met name de afvalstoffenheffing en de 
rioolheffing. 
  
De belastingen op milieugrondslag uit de Miljoenennota sluiten aan bij de eerste bovengenoemde 
categorie in de definitie van het CBS. Bij de Miljoennota was voor 2023 een vermindering in de 
energiebelasting voorzien van 5,4 mld euro voor 2023. Dit is nadien teruggedraaid ter financiering 
van het prijsplafond voor energie (zie https://open.overheid.nl/documenten/ronl-
73686e754110d7ed4d5be719300b750898b76e6c/pdf).
