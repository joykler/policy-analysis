13. Antwoord van het kabinet:  
De financiële vereisten voor het behalen van de SDG’s zijn aanzienlijk. De Wereldbank 
schat de gemiddelde jaarlijkse uitgaven voor het aanpakken van wereldwijde uitdagingen 
zoals klimaatverandering, conflicten en pandemieën op USD 2,4 biljoen tussen 2023 en 
2030. Het is daarom essentieel om beschikbare middelen op een efficiënte en effectieve 
manier in te zetten en om de hoeveelheid financiële middelen te vergroten op een voor 
lenende landen duurzame manier. 
 
In het hervormingsproces dat uiteengezet is door de Wereldbank is een aantal voorstellen 
gedaan voor (i) het effectief inzetten van beschikbare middelen, zoals via een aantal Global 
Priority Programs, het (ii) beter benutten van het beschikbare kapitaal door 
balansoptimalisatie en het aanpassen van het raamwerk voor kapitaaltoereikendheid, 
bijvoorbeeld het schrappen van de Statuatory Lending Limit uit de statuten van de Bank, en 
(iii) het beter mobiliseren van privaat kapitaal via het toegankelijk maken van de Global 
Emerging Markets Risk database (GEMS), een gegevensbank waarin multilaterale 
ontwikkelingsbanken informatie over investeringen opnemen voor private investeerders.  
 
De leden van de CDA-fractie lezen dat aanpassingen in het operationeel model wenselijk zijn. 
Het aanvullen van een thematische of regionale focus wordt hier genoemd. De leden van de 
CDA-fractie vragen zich af welke andere hervormingen het Koninkrijk in gedachten heeft. 
Kunnen de verschillende hervormingen en nadere toelichting hierop gedeeld worden? 
 
14. Antwoord van het kabinet:  
Het operational model van de Wereldbank is nu voor een groot deel gericht op het behalen 
van ontwikkelingsdoelen als het bestrijden van armoede en het bevorderen van brede 
welvaart via projecten toegespitst op de specifieke noden van klantlanden. Omdat mondiale 
uitdagingen zoals klimaatverandering en pandemieën ook grensoverschrijdende gevolgen 
hebben moeten o.a. het analyse- en leeninstrumentarium worden aangepast. Alleen met een 
breder, regionaal of thematisch perspectief kan deze programmering veranderen. Om dit 
te financieren en te faciliteren zal ook gekeken worden naar mogelijkheden om de private 
sector te mobiliseren. De aanpassing van het operational model is maar één aspect van het 
bredere hervormingsinitiatief; de overige onderdelen van de hervormingen van de 
Wereldbank die het kabinet voorstaat, worden in het antwoord op vraag 4 genoemd. 
 
De Verenigde Naties erkennen de status van Curaçao als Small Island Development State. De 
leden van de CDA-fractie vragen zich af of dit zorgt voor mogelijkheden om meer steun en 
kapitaal te mobiliseren voor Curaçao en hoe de uitvoeringsagenda voor Curaçao ondersteunend 
is om de veerkracht en economische ontwikkeling van het eiland te versterken. 
 
15. Antwoord van het kabinet:  
Curaçao is niet afzonderlijk lid van de Wereldbank en kan daarom ondanks de status van 
Small Island Developing State geen aanspraak maken op programma’s van de Wereldbank. 
Wel kan het in het kader van CARTAC aanspraak maken op technische assistentie van het 
IMF.  
Pagina 8 van 17
