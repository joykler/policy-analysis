Antwoord  
Het aandeel van huishoudens in het netto nationaal inkomen wordt berekend door de nominale 
waarde van het beschikbaar inkomen van huishoudens plus individualiseerbare 
overheidsconsumptie te delen door het nominale netto nationaal inkomen. Onder 
individualiseerbare overheidsconsumptie vallen de uitgaven aan zorg. Het aandeel is dus gestegen 
omdat het nominale netto besteedbare inkomen van huishoudens meer is gestegen dan het 
nominale netto nationale inkomen. Dit komt doordat de individualiseerbare overheidsconsumptie is 
toegenomen in aandeel van het netto nationaal inkomen en doordat de loon- en 
inkomstenbelasting is afgenomen als aandeel van het netto nationaal inkomen (als aandeel van het 
bbp is deze te vinden in bijlage 13). Bovendien wordt het besteedbaar inkomen van huishoudens 
op peil gehouden door sterke groei van de werkgelegenheid, hogere cao-loongroei en de verhoging 
van het minimumloon en de daaraan gekoppelde uitkeringen. 
 
Vraag 87  
Ten aanzien van de verdieping van het CEP: welke maatregelen zorgen voor de overschrijding van 
het inkomstenkader? 
 
Antwoord  
Het inkomstenkader vloeit voort uit de som van lastenverzwarende en -verlichtende 
beleidsmaatregelen sinds de Voorjaarsnota 2022. Een overschrijding van het inkomstenkader 
ontstaat wanneer het totaal van lastenverzwarende beleidsmaatregelen de som van 
lastenverlichtende beleidsmaatregelen overtreft. Een overschrijding kan daarom niet toegerekend 
worden aan specifieke beleidsmaatregelen.  
 
Hieronder is weergeven welke maatregelen (exclusief zorg) sinds de Voorjaarsnota 2022, vanwege 
de omvang van het budgettaire effect van cumulatief meer dan 1 mld euro in de periode 2022-
2025, in belangrijke mate meetellen in het inkomstenkader.    
 
- Verlagen en afschaffen doelmatigheidsmarge gebruikelijk loon 
- Eenmalige verhoging van de zorgtoeslag 
- Verlagen accijns op benzine en diesel met 21% 
- Invoeren solidariteitsheffing 
- Verlagen tarief eerste schijf inkomstenbelasting 
- Verhogen lage tarief vennootschapsbelasting naar 19% 
- Verhogen overdrachtsbelasting niet-woningen naar 10,4% 
- Versneld afbouwen zelfstandigenaftrek 
- Verhogen arbeidskorting in tweede en derde knikpunt 
 
Vraag 88 
Ten aanzien van de verdieping van het CEP: Betekent de overschrijding van het inkomstenkader 
dat er cumulatief 7 miljard euro ruimte is voor lastenverlichting of het beperken van 
lastenstijgingen binnen de kabinetsperiode? 
 
Antwoord  
In de periode 2022 tot en met 2025 bedraagt de overschrijding in het inkomstenkader cumulatief 7 
mld euro. Bij de Voorjaarsnota 2022 is het inkomstenkader definitief vastgesteld door het kabinet, 
waarbij het saldo onder aan de streep gelijk is gesteld aan nul. Dat betekent dat het kabinet, 
behoudens eventuele kadercorrecties, de aanvullende lastenverzwaring van cumulatief 7 mld euro 
volgens zijn eigen begrotingsregels zou moeten compenseren met even grote lastenverlichtingen. 
 
Dat het inkomstenkader cumulatief met 7 mld euro overschreden wordt, betekent echter niet per 
definitie dat er ruimte is voor lastenverlichting of het beperken van lastenstijgingen binnen de 
kabinetsperiode. Het doorvoeren van lastenverlichtingen of het beperken van lastenstijgingen heeft 
ook gevolgen voor de omvang van het overheidssaldo en de -schuld. Dit is een politieke afweging, 
waarbij mogelijk ook overschrijding van de Europese begrotingsregels een rol speelt.
