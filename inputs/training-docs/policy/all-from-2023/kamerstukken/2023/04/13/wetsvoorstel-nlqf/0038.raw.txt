De VO-raad heeft aangegeven waarde te hechten aan een zorgvuldige implementatie. 
De raad ziet de huidige opleidingsstructuur van het voortgezet onderwijs adequaat 
vertaald in het NLQF. De eventuele keuze voor één niveauvermelding op het diploma 
kan volgens de VO-raad wellicht op complicaties stuiten. Bijvoorbeeld wanneer er in de 
toekomst met maatwerkdiploma’s gewerkt zou gaan worden, waarbij leerlingen op 
verschillende niveaus vakken hebben afgesloten. In dat geval zou niet kunnen worden 
volstaan met één niveauvermelding, maar zou gekozen moeten worden voor een 
niveau-aanduiding per vak of groep van vakken. Naar aanleiding hiervan wordt 
opgemerkt dat in geval van dergelijke ontwikkelingen hiermee in de regelgeving 
rekening gehouden zal worden. Voorts wordt opgemerkt dat formele opleidingen 
generiek worden ingeschaald. Vanwege deze generieke inschaling ligt een afzonderlijke 
inschaling van onderdelen van deze opleidingen niet voor de hand. De VO-raad geeft 
voorts aan dat het belangrijk is om helder aan te geven wat de inschaling inhoudt, 
omdat als leeruitkomsten van opleidingen een vergelijkbaar NLQF-niveau hebben, dit 
niet betekent dat de opleidingen ook inhoudelijk hetzelfde zijn. In deze toelichting is 
reeds aangegeven dat kwalificaties met een zelfde NLQF en EQF-niveau inhoudelijk van 
elkaar kunnen verschillen; er wordt immers alleen naar het niveau van de 
leeruitkomsten gekeken. Ook in de communicatie en voorlichting over het NLQF en EQF 
aan de burgers zal dit worden belicht. 
 
In de individuele reacties werd verzocht in de kwalificaties de universele rechten van de 
mens op te nemen, en werd gevraagd om in het wetsvoorstel de Nederlandse taal mee 
te nemen. Deze onderwerpen bevinden zich echter buiten de reikwijdte van het 
wetsvoorstel.  
 
7.2. Aanvullende consultatie en evaluatieonderzoek  
 
7.2.1. Aanvullende consultatie 
Na de internetconsultatie is in 2015 een aantal belangrijke stakeholders gevraagd te 
reageren op het wetsvoorstel. Dit zijn de VH, de VSNU (thans UNL) en de NVAO. Deze 
stakeholders brachten een aantal bezwaren in tegen onderdelen van het wetsvoorstel. 
 
Zo zou volgens hen NLQF-inschaling en vermelding van het NLQF-niveau op diploma’s 
voor formele opleidingen in het hoger onderwijs geen toegevoegde waarde hebben 
vanwege bestaande internationale afspraken over de Bachelor-Master-structuur. 
 
Naar aanleiding van dit eerste bezwaar kan opgemerkt worden dat de aanbeveling over 
het EQF waaraan Nederland zich gecommitteerd heeft, voorziet in de inschaling van alle 
formele opleidingen. Dit is ook in de andere landen het geval die aan het EQF deelnemen 
en met de Bachelor-Master-structuur werken. Als in alle landen slechts een deel van de 
formele opleidingen ingeschaald zou worden en slechts op een deel van de diploma’s het 
NQF- en EQF-niveau vermeld zou worden, zouden de doelstellingen van het EQF niet of 
slechts ten dele gerealiseerd kunnen worden. Bovendien is het systeem van EQF en 
NQF’s van toegevoegde waarde, omdat het gebaseerd is op leeruitkomsten en daarmee 
de onderlinge vergelijkbaarheid van opleidingen vergroot.  
 
Het tweede bezwaar van deze stakeholders was dat de inschaling in het NLQF van non-
formele opleidingen zou kunnen leiden tot verwarring over het niveau en de kwaliteit 
van die non-formele opleidingen. Een NLQF-inschaling zou gezien kunnen worden als 
een kwaliteitskeurmerk en als een vorm van (pseudo-)accreditatie. Naar aanleiding van 
dit tweede bezwaar kan worden opgemerkt dat goede voorlichting en communicatie 
onduidelijkheid over de betekenis van het NLQF, de inschaling en de NLQF- en EQF-
niveaus weg kan nemen. Onderhavig wetsvoorstel voorziet in sanctiemogelijkheden bij 
oneigenlijk gebruik of misbruik van NLQF- en EQF-niveau-aanduidingen. Bij inschaling in 
het NLQF van non-formele opleidingen hoeft weliswaar niet aan dezelfde eisen te worden 
voldaan als bij de accreditatie van formele opleidingen in het hoger onderwijs, maar dat 
betekent niet dat een inschaling in het NLQF geen betekenis heeft. Zoals hierboven is 
    W6661.K-2 38
