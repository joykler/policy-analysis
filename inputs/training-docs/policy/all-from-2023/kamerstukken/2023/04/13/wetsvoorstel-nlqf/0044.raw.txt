De artikelsgewijze toelichting bij artikel 4.1 is op dit punt, conform het advies van de 
Raad, verduidelijkt. Opgenomen is wanneer sprake is van een NLQF-niveau dat op grond 
van de voorschriften bij of krachtens de wet is vastgesteld. 
 
Daarnaast volgt uit artikel 4.2, tweede lid, dat de bewijslast dat aan de voorwaarden van 
het eerste lid, onderdeel b, is voldaan, rust op degene die een EQF-niveau vermeldt of in 
het vooruitzicht stelt. De Raad vraagt zich af of de minister indien hij een bestuurlijke 
boete oplegt, alleen hoeft aan te tonen dat betrokkene niet heeft bewezen dat is voldaan 
aan het bepaalde in artikel 4.2, eerste lid, onderdeel b, of de minister toch moet 
bewijzen dat het verbod geldt en is overtreden? Ook op dit punt adviseert de Raad het 
wetsvoorstel nader toe te lichten dan wel aan te passen. 
 
De artikelsgewijze toelichting bij artikel 4.2 is op dit punt, conform het advies van de 
Raad, verduidelijkt. In de toelichting is opgenomen dat de betrokkene dient te bewijzen 
dat het EQF-niveau rechtsgeldig is vastgesteld in een ander land dat participeert in het 
EQF. 
 
Wat betreft de werklast, verwacht de Raad dat de consequenties voor de werklast van 
de Rechtspraak (zeer) beperkt zullen zijn. Vooralsnog is geen bezwaar gemaakt of 
beroep ingesteld tegen een inschalingsbesluit. In de situatie na inwerkingtreding van het 
wetsvoorstel zal het aantal aanvragen (en dus het aantal besluiten) waarschijnlijk 
toenemen, maar naar verwachting van het ministerie van OCW en de Raad zal dit niet 
leiden tot een groot aantal bezwaren en beroepen. Daarnaast verwachten het ministerie 
van OCW en de Raad niet dat een bestuurlijke boete voor het oneigenlijk gebruik van 
een NLQF/EQF-aanduiding vaak zal worden opgelegd. De Raad schat dan ook in dat de 
toename in het aantal zaken niet substantieel zal zijn en dat zaken ook niet 
bovengemiddeld complex zullen zijn. 
 
7.6. Aanvullende internetconsultatie 
 
In oktober en november 2022 heeft op advies van de Afdeling advisering van de Raad 
van State een aanvullende internetconsultatie voor het gewijzigde wetsvoorstel NLQF 
plaatsgevonden. 
 
Daarbij is expliciet ook gevraagd naar suggesties voor de communicatie over het NLQF 
om duidelijk te maken dat: 
 de NLQF-inschaling van een non-formele kwalificatie niet betekent dat die non-
formele opleiding qua inhoud en omvang gelijk is aan een formele opleiding van 
datzelfde NLQF-niveau; 
 De NLQF-inschaling van een kwalificatie geen kwaliteitsoordeel of -keurmerk over de 
opleiding is. 
 
Alle suggesties in de antwoorden die betrekking hebben op de communicatie rondom 
NLQF zijn geïnventariseerd en bekeken, met name die van Schoonmakend Nederland en 
Leido. Het NCP NLQF neemt deze inbreng mee in het communicatieplan 2023 om tot een 
verdere verbetering en aanscherping van de communicatie te komen.  
 
Opbrengst van de internetconsultatie  
De internetconsultatie heeft 14 reacties opgeleverd afkomstig van diverse 
belangenorganisaties, onderwijsinstellingen, docenten en enkele individuele personen.  
 
Op hoofdlijnen zijn de meeste reacties positief, waarbij soms één of enkele 
aandachtspunten worden genoemd. Zo is in geen van de reacties een kritische 
kanttekening gezet bij het voornemen ook voor het non-formeel onderwijs inschaling in 
het NLQF mogelijk te maken en het voornemen om voor formeel en non-formeel 
onderwijs eenzelfde niveauaanduiding van het NLQF en het daarmee verbonden EQF-
niveau te hanteren.  
    W6661.K-2 44
