6.2.5. Betrokkenen bij verwerking persoonsgegevens 
Bij de gegevensverwerking zijn alleen het NCP NLQF en de minister(en namens de 
minister: de inspectie) betrokken. Het NCP NLQF is verwerkingsverantwoordelijke inzake 
de inschaling en het register, de minister (inspectie) is verwerkingsverantwoordelijke 
inzake de bestuurlijke boete. Zij dienen zich te houden zich aan de bestaande wet- en 
regelgeving inzake het verwerken van persoonsgegevens. Het wetsvoorstel maakt geen 
uitzonderingen op de rechten die de betrokkenen hebben op grond van de Avg. Hiermee 
zijn de rechten van aanbieders van non-formele opleidingen wat betreft verwerken van 
hun gegevens gewaarborgd conform de huidige wet- en regelgeving. 
 
Het NCP NLQF en de inspectie nemen maatregelen om mogelijke negatieve gevolgen bij 
het verwerken van persoonsgegevens te voorkomen. Er bestaat altijd een risico op een 
hack of datalek waardoor persoonsgegevens op straat komen te liggen, maar dit risico 
wordt tot een minimum beperkt. Zo worden de medewerkers van het NCP NLQF en de 
inspectie die inzage hebben in de persoonsgegevens, goed ge√Ønstrueerd om deze 
persoonsgegevens op een juiste en veilige manier te verwerken. Daarnaast worden er in 
de ICT-infrastructuur voldoende voorzieningen ingebouwd om het risico op datalekken 
en hacks te minimaliseren, dergelijke maatregelen zijn ook verplicht vanuit de Avg 
(artikel 32). 
 
Verder wordt, om te voorkomen dat meer persoonsgegevens worden verwerkt dan 
noodzakelijk en de persoonsgegevens worden gebruikt voor andere doeleinden, in de 
gedelegeerde regelgeving (op grond van artikel 3.1, derde lid) exact bepaald welke 
gegevens voor welke doeleinden gebruikt worden.  
 
Aan de Autoriteit Persoonsgegevens (hierna: AP) is advies gevraagd over de 
privacyaspecten van onderhavig wetsvoorstel. In haar advies van 31 mei 2021 brengt de 
AP een passage in de toelichting onder de aandacht waarin wordt gesuggereerd dat niet 
alleen de gegevens van de aanvrager, maar ook van de contactpersoon in het register 
worden vermeld. Dit is evenwel, zoals de AP terecht opmerkt, niet het geval, gezien ook 
de tekst van het wetsvoorstel. Zij adviseert dan ook om in de toelichting te 
verduidelijken dat de gegevens van de contactpersoon niet in het openbare register 
worden vermeld. Ingevolge dit advies is in de toelichting (onderhavige paragraaf) 
expliciet opgenomen dat de gegevens van de aanbieder in het register worden vermeld, 
niet de gegevens van de contactpersoon. 
 
Voorts merkt de AP in haar advies op dat het niet primair aan de AP is om advies uit te 
brengen over het concept voor zover het Caribisch Nederland betreft. De AP geeft in 
overweging het concept ook ter advisering voor te leggen aan de Commissie toezicht 
bescherming persoonsgegevens BES, mocht dit nog niet zijn gebeurd. Naar aanleiding 
hiervan merkt de regering op dat de AP geadviseerd heeft over het wetsvoorstel met 
daarbij de Avg als kader, en dat het wetsvoorstel voor Bonaire, Saba en Sint Eustatius 
hetzelfde regelt als voor Europees Nederland en ook de privacyregels voor de eilanden 
niet anders zijn. De regering ziet daarom geen aanleiding om het wetsvoorstel ook voor 
te leggen aan de Commissie toezicht bescherming persoonsgegevens BES.  
 
7. Consultatie 
 
In 2015 heeft een eerste internetconsultatie plaatsgevonden en is aanvullend een aantal 
stakeholders separaat geconsulteerd die niet in het kader van de internetconsultatie 
hadden gereageerd. Gedurende het consultatieproces bleek dat vertegenwoordigers van 
werkgevers- en werknemersorganisaties, O&O-fondsen, publieke en private aanbieders 
van opleidingen en toezichthouders het wetsvoorstel op hoofdlijnen steunen. Vervolgens 
heeft in 2017 opnieuw consultatie van stakeholders plaatsgevonden in het kader van het 
evaluatieonderzoek NLQF dat in dat jaar is uitgevoerd. Voorts zijn de Onderwijsraad, de 
Algemene Rekenkamer (hierna: AR) en de Raad voor de Rechtspraak (hierna: RvdR) om 
    W6661.K-2
