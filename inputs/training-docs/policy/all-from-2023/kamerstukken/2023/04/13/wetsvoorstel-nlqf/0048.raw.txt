8. Uitvoerbaarheid en handhaafbaarheid 
 
De Dienst Uitvoering Onderwijs (hierna: DUO) heeft in 2015 de uitvoerbaarheid en 
handhaafbaarheid bezien met als conclusie dat het wetsvoorstel uitvoerbaar en 
handhaafbaar is. Vanwege tussentijdse veranderingen op onderdelen van het 
wetsvoorstel en in de informatie- en registratiesystemen van DUO is de uitvoerbaarheid 
en handhaafbaarheid opnieuw bezien. Ook naar aanleiding daarvan heeft DUO in 2022 
geconcludeerd dat het onderhavige wetsvoorstel op basis van de huidige 
omstandigheden uitvoerbaar, haalbaar en maakbaar is.  
 
9. Financiële gevolgen 
 
De voorgestelde wijzigingen hebben geen consequenties voor de rijksbegroting. 
 
10. Gevolgen voor Caribisch Nederland 
 
Het voorstel heeft betrekking op Bonaire, Saba en Sint Eustatius. Ook op de diploma’s 
en andere waardedocumenten voor vo- en mbo-opleidingen in Caribisch Nederland die 
worden ingeschaald in het NLQF, dienen de NLQF- en EQF-niveaus te worden vermeld en 
het wetsvoorstel voorziet hierin dan ook. Personen uit Caribisch Nederland die in Europa 
een vervolgopleiding gaan volgen of een baan zoeken, maar ook werkgevers op Bonaire, 
kunnen hier voordeel bij hebben. Ook voor scholen en werkgevers in Europa wordt zo 
transparant welk NLQF- en EQF-niveau een op Bonaire, Saba en Sint Eustatius behaalde 
opleiding heeft.  
 
11. Voorlichting en communicatie 
 
Het NLQF heeft gevolgen voor instellingen en studenten in het vo, mbo, hbo en wo, 
alsmede voor alle natuurlijke personen en rechtspersonen die een NLQF- en EQF-niveau 
willen vermelden op diploma’s en andere waardedocumenten van door hen aangeboden 
opleidingen. Voorts heeft het gevolgen voor werknemers en werkzoekenden die een 
non-formele opleiding met een bepaald NLQF- en EQF-niveau hebben behaald. De 
voorlichting en communicatie over (de gevolgen van) het wetsvoorstel zullen op initiatief 
van het ministerie van OCW in overleg met het NCP NLQF en de stakeholders worden 
uitgevoerd. Het is ook van belang dat bij de evaluatie van de werking van de Wet NLQF 
te zijner tijd nadrukkelijk aandacht wordt besteed aan de uitwerking van de niveau-
aanduiding in de communicatie van het NLQF-niveau van formele en non-formele 
opleidingen. 
 
II. Artikelsgewijze toelichting 
 
Artikel 1.1. Begripsbepalingen 
EQF staat voor European Qualifications Framework for lifelong learning, of in het 
Nederlands: Europees kwalificatieraamwerk voor een leven lang leren. 
 
NLQF staat voor Netherlands Qualification Framework for lifelong learning, of in het 
Nederlands: Nederlands kwalificatieraamwerk voor een leven lang leren. In de 
begripsbepaling wordt verwezen naar artikel 1.3 waarin staat dat het Nederlands 
kwalificatieraamwerk bestaat uit een samenhangend geheel van kwalificatieniveaus die 
corresponderen met die van het EQF. De afkortingen EQF en NLQF worden gebruikt 
omdat dit de meest gangbare aanduidingen zijn. Voor nadere informatie hierover, zie 
paragraaf 3.1 van de algemene toelichting.  
 
Formele opleidingen zijn de opleidingen voortgezet onderwijs als bedoeld in de WVO 
2020, de opleidingen in het uitstroomprofiel vervolgonderwijs als bedoeld in de WEC, de 
beroepsopleidingen en opleidingen educatie als bedoeld in de WEB en WEB BES en de 
opleidingen en de promotie als bedoeld in de WHW. Deze opleidingen worden 
    W6661.K-2
