prioriteit gewerkt aan dit beleid en de besluitvorming. Voor de besluitvorming wordt advies gevraagd aan 
het OMT, MIT en uitvoeringspartners. De input van deze experts draagt bij aan de kwaliteit van het 
beleid. Daarnaast is de parlementaire betrokkenheid stevig verankerd in het wetsvoorstel. Het parlement 
kan met haar controlerende taak bijdragen aan de kwaliteit van het beleid. Tot slot draagt de verplichting 
die is opgenomen in artikel 58y, eerste lid, bij aan de kwaliteit van het beleid. In dit lid is bepaald dat de 
minister van VWS inzichtelijk maakt hoe de bestrijding van de epidemie van de betreffende infectieziekte 
ter hand wordt genomen. Hiermee wordt de intentie geuit om tot een meer voorspelbare aanpak van een 
epidemie te komen, tegen de achtergrond van alle onzekerheid die er op zo’n moment is. 
 
Vraag I12 
Op welke manier worden onbedoelde neveneffecten van beleidsmaatregelen voorkomen? 
 
Deze eventueel onbedoelde gevolgen worden zo goed mogelijk in kaart gebracht tijdens de afweging die 
op grond van artikel 58b wordt gemaakt. Zie ook het antwoord op vragen H3 en H4. Daarnaast wordt 
continu geëvalueerd of maatregelen nog proportioneel zijn. Mocht blijken dat maatregelen in de praktijk 
onverhoopt gevolgen hebben die niet of in onvoldoende mate zijn onderkent tijdens de besluitvorming, 
zal het kabinet zich daar op beraden en zo nodig maatregelen treffen die recht doen aan deze gevolgen.  
 
Vraag I13 
Wat is de balans tussen centrale en lokale verantwoordelijkheden voor het oplossen van crises? 
 
Deze leden vragen in brede zin naar de verdeling van verantwoordelijkheden voor het oplossen van 
crises. Het stelsel van crisisbeheersing is gelaagd: voor lokale noodsituaties is de burgemeester aan zet, 
bij regionale (bovengemeentelijke) crises komt de voorzitter van de veiligheidsregio in beeld. Dat is het 
systeem van de Gemeentewet en de Wet veiligheidsregio’s. Bij bovenregionale crises kan het Rijk een rol 
spelen. Specifiek voor epidemieën bevat de Wpg al bevoegdheden voor aansturing door de minister van 
VWS. De minister van JenV heeft met haar contourennota stelsel crisisbeheersing en brandweerzorg 
134
toegezegd de bestrijding van bovenregionale rampen en crises verder te versterken. Een goede balans 
tussen de verantwoordelijkheden van het Rijk, de regio’s en de gemeenten is hierbij een uitgangspunt. 
Daarnaast kennen we nog het staatsnoodrecht, waarbij het gaat om zulke buitengewone omstandigheden 
dat bij Koninklijk besluit buitengewone bevoegdheden in werking worden gesteld, waarbij ook de Staten-
Generaal zeggenschap toekomt over de voortduring daarvan. In die situaties is er dus een bepalende rol 
voor het Rijk, waarbij het wel zo kan zijn dat voor de uitvoering op lokaal niveau ook bevoegdheden van 
de burgemeester worden geactiveerd. Zoals uw Kamer weet, wordt ook het staatsnoodrecht 
gemoderniseerd. Dat gebeurt nadrukkelijk in samenhang met het stelsel van crisisbeheersing en 
brandweerzorg. 
 
Die gelaagdheid van centraal-regionaal-lokaal niveau is ook te zien in de Wpg. Afhankelijk van de ernst 
en omvang van een infectieziekte ligt de leiding bij de bestrijding van een epidemie van een infectieziekte 
bij de burgemeester, de voorzitter van de veiligheidsregio of de minister van VWS. De burgemeester 
geeft leiding aan de bestrijding van een epidemie van een infectieziekte behorend tot groep B1, B2 of C. 
De voorzitter van de veiligheidsregio draagt zorg voor de bestrijding van een epidemie van een 
infectieziekte behorend tot groep A. Met dit wetsvoorstel wordt groep A opgedeeld in een groep A1 en 
A2. Indien een infectieziekte wordt aangewezen als een infectieziekte behorend tot groep A1 heeft de 
minister van VWS de leiding over de infectiebestrijding. De uitoefening van enkele decentrale 
bevoegdheden blijven bij de voorzitter van de veiligheidsregio of de burgemeester. 
 
Vraag I14 
Welke ruimte is er in het geval van nieuwe crises voor lokale overheden om maatwerk te leveren? 
 
Het wetsvoorstel biedt diverse mogelijkheden voor het leveren van maatwerk op decentraal niveau. Het 
decentraal bevoegd gezag kan in bepaalde gevallen ontheffing verlenen van de geldende voorschriften 
(artikel 58e, tweede, derde en vierde lid). Daarbij gaat het specifiek om de voorschriften ten aanzien van 
de openstelling van publieke plaatsen (artikel 58h), de organisatie van evenementen (artikel 58i) en, 
indien in de ministeriële regeling is bepaald dat ontheffing mogelijk is, hygiënemaatregelen en 
persoonlijke beschermingsmiddelen (artikel 58g). Hierbij wordt het bevoegd gezag wel geacht om eerst 
advies in te winnen bij de GGD. Het decentraal bevoegd gezag maakt een afweging of het belang van de 
bestrijding van de epidemie van de betreffende infectieziekte, of de directe dreiging daarvan, zich tegen 
de verlening van de ontheffing verzet. 
 
 
134
 Contourennota Versterking Crisisbeheersing en brandweerzorg van 6 december 2022, kenmerk 4338622. 
95 / 121
