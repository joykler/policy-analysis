omschreven situatie waarin hiervan gebruik gemaakt kan worden, een genoegzame grondslag acht, ook 
uit grondwettelijk perspectief. De Afdeling verwijst hierbij ook naar haar advies van 17 juni 2020 over de 
Twm, waarin zij over de in dat wetsvoorstel opgenomen delegatiesystematiek een vergelijkbare conclusie 
162
trok. Voor de volledigheid merk ik op dat voorts, vanuit het oogpunt van democratische legitimatie, 
uitdrukkelijk is voorzien in parlementaire betrokkenheid bij deze gedelegeerde regelgeving (de 
maatregelen). Deze betrokkenheid krijgt vorm door een stelsel van gecontroleerde delegatie via een 
voorhangprocedure of in bepaalde gevallen, een nahangprocedure. Uitdrukkelijk merk ik op dat beide 
Kamers dus ook betrokken zijn bij de afwegingen omtrent noodzaak en proportionaliteit. 
 
Volgens het voorgestelde artikel 58c kan een ministeriële regeling die een minister met deze 
delegatiebevoegdheid opstelt, “niet eerder” dan een week worden vastgesteld nadat deze aan beide 
Kamers der Staten-Generaal is overgelegd. De Tweede Kamer der Staten-Generaal heeft een week de 
tijd om tegen de regeling te stemmen. Is die week voorbij en is er niet tegengestemd, dan gaat de 
regeling in.  
 
 
Vraag K2 
Is één week genoeg voor beide Kamers om te beoordelen of de beoogde maatregelen noodzakelijk en 
evenredig zijn, en opwegen tegen de schadelijke gevolgen ervan op allerlei gebieden? En moet het in een 
democratie niet zo zijn dat de Tweede Kamer eerst instemt met een regeling voordat deze wordt 
vastgesteld? 
 
Ingevolge artikel 58c mag een regeling niet eerder worden vastgesteld dan na een voorhang van een 
week. Het blokkeringsrecht bedoeld in artikel 58c kan alleen binnen de voorhangtermijn worden 
ingeroepen. Beide Kamers kunnen te allen tijde (ook buiten de voorhangtermijn) regulier 
instrumentarium inzetten en daarmee invloed uitoefenen op een geldende regeling. In algemene zin is er 
geen rechtsregel die instemming van de Tweede Kamer met een ministeriële regeling verplicht. In dit 
wetsvoorstel is ervoor gekozen om wel te voorzien in parlementaire betrokkenheid bij maatregelen. In de 
163
memorie van de toelichting is dit uitgebreid uiteengezet. 
 
Vraag K3 
Welke rol speelt de controlerende bevoegdheid van Eerste Kamer na het toezenden van de regeling? 
Heeft de Eerste Kamer wel de mogelijkheid om invloed uit te oefenen op de regeling voordat de minister 
deze vaststelt? 
 
In artikel 58c is de reguliere procedure geregeld. Deze procedure houdt in dat een regeling niet eerder 
wordt vastgesteld dan een week nadat deze aan beide Kamers is overlegd. De Eerste Kamer kan met 
gebruik van het reguliere instrumentarium, controle uitoefenen op de voorgehangen regeling 
(schriftelijke vragen, debat, moties). 
 
Wetgevingsjuristen van de centrale overheid behoren de Aanwijzingen voor de regelgeving in acht te 
nemen bij het opstellen van regelgeving. In gerechtelijke procedures werd gesteld dat de door de 
minister uitgevaardigde ministeriële regelingen (op grond van de Twm) niet voldeden aan aanwijzing 
2.24 van de Aanwijzingen voor de regelgeving. Volgens die aanwijzing mag regelgevende bevoegdheid 
alleen worden gedelegeerd aan een minister als sprake is van administratieve voorschriften, het 
uitwerken van de details van een regeling, voorschriften die vaak wijziging behoeven en voorschriften die 
mogelijk met grote spoed moeten worden vastgesteld.  
 
Ook werd gesteld dat met de gevolgde wetssystematiek, die ook het huidige wetsvoorstel mogelijk 
maakt, niet voldeed aan aanwijzing 2.19 van de Aanwijzingen voor de regelgeving. Volgens deze 
aanwijzing moet de wet ten minste de hoofdelementen van de regeling bevatten bij verdeling van de 
elementen van een regeling over de wet en algemeen verbindende voorschriften van lager niveau. Bij de 
keuze welke elementen in de wet zelf regeling moeten vinden en bij welke elementen delegatie is 
toegestaan, dient het primaat van de wetgever als richtlijn. 
 
Uit het recente verleden blijkt dat de minister door deze ruime definities en de ruime bevoegdheid de 
grondrechten op grove wijze en geheel naar eigen invulling kan inperken. Namelijk met maatregelen 
zoals het sluiten van winkels en horeca, het verbieden van evenementen, en het dragen van 
mondneusmaskers voor iedereen van welke leeftijd dan ook, op elk tijdstip en waar dan ook buiten de 
 
162
 Zie het advies van de Afdeling advisering van de Raad van State van 17 juni 2020 inzake het voorstel van wet 
houdende Tijdelijke bepalingen in verband met maatregelen ter bestrijding van de epidemie van covid-19 voor de 
langere termijn (Tijdelijke wet maatregelen covid-19) (W13.20.0180/III), Kamerstukken II 2019/20, 35 526, nr. 4. 
163
 Kamerstukken II 2022/23, 36 194, nr. 3, hoofdstuk 5.  
111 / 121
