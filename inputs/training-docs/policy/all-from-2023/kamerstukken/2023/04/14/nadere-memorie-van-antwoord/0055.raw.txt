Zien voornoemde leden het goed dat als de Tweede Kamer talmt met behandeling van het wetsvoorstel, 
het denkbaar is dat er maanden voorbijgaan voordat de Eerste Kamer zich over het wetsvoorstel heeft 
kunnen uitspreken, terwijl in die periode de beperking van grondrechten waarop het wetsvoorstel ziet, al 
geldt? Zo nee, waarom niet? 
 
Zoals in het antwoord hiervoor is aangegeven, beoogt de regering beide Kamers zo snel als mogelijk is in 
staat te stellen zich een oordeel te vormen over een aanwijzing van een A1-infectieziekte. Het 
incorporatiewetsvoorstel moet daarom onverwijld worden ingediend. Beide Kamers gaan over hun eigen 
agenda. Indien zij dat wensen, kunnen zij besluiten het wetsvoorstel voortvarend in behandeling te 
nemen.  
 
De leden zien het goed dat in de tussentijd wel maatregelen kunnen worden genomen als bedoeld in 
paragraaf 8 van hoofdstuk V. Deze maatregelen moeten met betrokkenheid van beide Kamers tot stand 
worden gebracht. 
 
Vraag 28c 
Acht de regering het in het licht van grondrechtenbescherming aanvaardbaar dat een lange periode 
voorbijgaat waarin grondrechten worden beperkt zonder dat de Eerste Kamer, als deze goede 
argumenten heeft om in meerderheid de beperking van de grondrechten onaanvaardbaar te oordelen, 
daaraan een einde heeft kunnen maken? Zo nee, op grond van welke argumenten komt de regering tot 
dat oordeel? Zo ja, waarom is dan in het wetsvoorstel er niet in voorzien dat het besluit tot aanwijzing 
van de ziekte als A1-ziekte en het besluit tot inwerkingstelling van bepalingen van paragraaf 8 vervallen 
indien het wetsvoorstel ter incorporatie en bekrachtiging niet binnen een periode door de Eerste Kamer is 
aanvaard? 
 
Ik ben van mening dat het wetsvoorstel voldoende voorziet in effectieve parlementaire controle. De 
Tweede Kamer kan te allen tijde een motie of een initiatiefwetsvoorstel indienen om geldende 
maatregelen te beÃ«indigen. De Eerste Kamer kan ook te allen tijde een motie indienen, maar heeft op 
grond van artikel 82, eerste lid van de Grondwet geen initiatiefrecht. 
 
Vraag 29 
De aanwijzing als A1-ziekte en het besluit tot inwerkingstelling van bepalingen van de voorgestelde 
paragraaf 8 gelden voor onbepaalde tijd. Hierover hebben de PvdD-fractieleden de volgende vragen. 
 
Vraag 29a 
Waarom is niet bepaald dat de regering gehouden is tot indiening van een wetsvoorstel tot wijziging van 
de Wpg inhoudende dat een eerder als A1 aangewezen ziekte als een ziekte behorend tot een andere 
groep wordt aangewezen, indien het belang van de volksgezondheid niet langer vordert dat die ziekte als 
A1-ziekte moet worden aangemerkt? 
 
Anders dan deze leden lijken te veronderstellen voorziet het wetsvoorstel wel in een afschalingsplicht. 
Artikel 20b voorziet immers in de verplichting om A1-infectieziekten zo snel als mogelijk is af te schalen, 
alsmede in een procedure daarvoor. Om de afschaling van een A1-infectieziekte spoedig te kunnen laten 
ingaan, wordt afschaling voorzien via een regeling van de minister van VWS in overeenstemming met het 
gevoelen van de ministerraad. Deze regeling wordt onverwijld gevolgd door een incorporatiewetsvoorstel. 
Beide Kamers kunnen zich bij de behandeling van dit wetsvoorstel een oordeel vormen over de afschaling 
van een A1-infectieziekte. 
 
Vraag 29b 
Zien voornoemde leden het juist dat het parlement afhankelijk is van de bereidheid van de minister om 
het voorgestelde artikel 20a, tweede lid toe te passen teneinde de inwerkingstelling van bepalingen van 
paragraaf 8 ongedaan te maken? Zo nee, op grond van welke argumenten wordt die conclusie 
getrokken? 
 
Artikel 20a, tweede lid, voorziet in de verplichting om bevoegdheden zo snel als mogelijk is, af te 
schalen, alsmede in een procedure daarvoor. Om de afschaling van bevoegdheden spoedig te kunnen 
laten ingaan, wordt afschaling voorzien via een regeling van de minister van VWS in overeenstemming 
met het gevoelen van de ministerraad. Deze regeling wordt onverwijld gevolgd door een 
incorporatiewetsvoorstel.  
 
Ik deel niet het standpunt van deze leden dat het parlement voor de toepassing van artikel 20, tweede 
lid, (geheel) afhankelijk is van de bereidheid daartoe van de minister van VWS. Beide Kamers kunnen 
(ieder afzonderlijk) de regering immers ook in een motie oproepen tot afschaling. Daarnaast beschikt de 
Tweede Kamer over het recht van initiatief en zij kan dus via een initiatiefwetsvoorstel voorstellen de 
Wpg te wijzigen. Indien een motie wordt opgevolgd, kan afschaling naar verwachting evenwel sneller 
55 / 121
