plaatsvinden dan via initiatiefwetgeving. Immers, de procedure van artikel 20a, tweede lid, voorziet erin 
dat afschaling in eerste instantie bij ministeriële regeling plaatsvindt. 
 
Vraag 30 
Over het voorgestelde artikel 58cb hebben de PvdD-fractieleden de volgende vragen. 
 
Vraag 30a 
Zien voornoemde leden het goed dat de minister niet verplicht is om een vervaltermijn aan een door hem 
getroffen maatregel te verbinden? Zo nee, op grond van welke argumenten wordt die conclusie 
getrokken? 
 
Dit klopt ten dele. Als het gaat om ingrijpende maatregelen geldt er namelijk een wettelijke 
vervaltermijn. Ingevolge artikel 58cb geldt voor ingrijpende maatregelen de wettelijke vervaltermijn van 
ten hoogste acht weken, welke termijn telkens met ten hoogste acht weken kan worden verlengd. Deze 
afzonderlijke regeling wordt voorgehangen bij beide Kamers, waarbij hen een blokkeringsrecht toekomt. 
 
Vraag 30b 
Zien voornoemde leden het goed dat als de minister geen vervaltermijn vaststelt, de maatregel niet na 
acht weken vervalt, omdat het derde lid van artikel 58cb alleen betrekking heeft op een ministeriële 
regeling waarvoor een vervaltermijn is vastgesteld? Zo nee, op grond van welke argumenten wordt die 
conclusie getrokken? 
 
Dit zien deze leden goed. 
 
Advisering 
 
Vraag 31 
In het wetsvoorstel is niets geregeld over advisering. Hierover hebben de leden van de PvdD-fractie de 
volgende vragen. 
 
Vraag 31a 
Kan de regering voor elk van de hieronder onderscheiden vragen aangeven uit welke wettelijke 
voorschriften de verplichting voortvloeit om advies te vragen aan onafhankelijke deskundigen met 
betrekking tot: 
 
a. de vraag of een ziekte als een A1-ziekte dient te worden aangewezen; 
b. de vraag of de bedreiging van de volksgezondheid dusdanig ernstig is dat afwending van die dreiging 
noodzakelijk is; 
c. de vraag welke maatregel een epidemiologisch effect kan hebben op het indammen of voorkomen van 
verspreiding van de ziekte; 
d. de vraag of een in aanmerking komende maatregel onder de gegeven omstandigheden daadwerkelijk 
geschikt is de dreiging af te wenden; 
e. de vraag welke gevolgen te verwachten zijn voor het maatschappelijk welzijn als de in aanmerking 
komende maatregel zou worden getroffen. 
 
De antwoorden op de verschillende subvragen worden hieronder in een integraal antwoord beantwoord, 
wel zal worden aangegeven wanneer antwoord wordt gegeven op bepaalde subvragen.  
 
Een infectieziekte kan, op basis van het voorgestelde artikel 20, eerste en tweede lid, worden 
aangewezen als een A1-infectieziekte wanneer het belang van de volksgezondheid dit vordert (sub a en b 
van de vraag). Om te kunnen bepalen of een infectieziekte kan worden aangewezen als A1-infectieziekte 
in het belang van de volksgezondheid wordt, mede gelet op het zorgvuldigheidsbeginsel en de artikelen 
3:2 en 3:4 van de Awb, advies ingewonnen bij experts. Uit het zorgvuldigheidsbeginsel en de artikelen 
3:2 en 3:4 van de Awb volgt immers dat bij de voorbereiding van een besluit een bestuursorgaan de 
benodigde kennis vergaart om een zorgvuldige belangenafweging te maken. De kennis of een 
infectieziekte pandemisch potentieel heeft, en daarmee kan worden aangewezen als een A1-
infectieziekte, ligt bij het RIVM. Het RIVM monitort en modelleert namelijk infectieziekten. Advisering 
door het RIVM is daarom noodzakelijk voor een zorgvuldige belangenafweging. In de memorie van 
toelichting is toegelicht dat het RIVM (OMT of deskundigenberaad) adviseert of er sprake is van een 
infectieziekte met pandemisch potentieel. Het RIVM kan op eigen initiatief of op verzoek van het 
ministerie van VWS een OMT bij elkaar roepen om te kunnen bepalen of een infectieziekte in groep A1 
56 / 121
