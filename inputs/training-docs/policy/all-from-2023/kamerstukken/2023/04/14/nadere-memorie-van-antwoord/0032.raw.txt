Vraag 1d 
Welke redenering biedt volgens de regering een rechtvaardiging om de vrijheid van een burger te 
beperken als op geen enkele wijze is komen vaststaan dat die burger een gevaar voor de samenleving 
vormt? Kan zij in haar beschouwing betrekken of met die redenering niet de weg wordt geopend voor 
beperking van vrijheden van de burger door de staat op grond van ‘angst’ en in hoeverre deze nieuwe 
benadering meebrengt dat burgers in een positie worden gebracht dat zij als een ‘gevaar’ worden gezien 
en dat het aan de burger is om te bewijzen dat hij niet besmet is en geen gevaar oplevert? 
 
In algemene zin merkt het kabinet op dat terughoudend moet worden omgegaan met de inzet van zulke 
vrijheidsbeperkende maatregelen. Collectieve maatregelen kunnen daarom alleen worden ingezet ter 
bestrijding van een epidemie van een infectieziekte die is ingedeeld in de groep A1. Kenmerkend van een 
dergelijke epidemie is dat het gaat om een infectieziekte, met een grote omvang, die breed om zich heen 
grijpt en zich niet door landsgrenzen laat tegenhouden. Het zal dan ook veelal gaan om ziektes waarbij 
een besmet persoon besmettelijk is voordat die persoon zelf symptomen ervaart. Het is daardoor niet 
mogelijk een dergelijke epidemie te beteugelen door maatregelen enkel te richten op personen waarvan 
is komen vast te staan dat diegene besmet is. In een dergelijk scenario komen maatregelen stelselmatig 
te laat. Het gaat hierbij niet om ‘angst’, maar om wat nodig is om de maatschappij te beschermen tegen 
een gevaarlijke, maatschappij ontwrichtende epidemie. Dit wetsvoorstel bevat enkel uitzonderingen voor 
personen die kunnen aantonen niet besmet te zijn ten aanzien van internationaal personenvervoer. 
Vraag 2 
De PvdD-fractieleden zijn verheugd dat de regering hun opvatting deelt dat een gezonde levensstijl van 
belang is en dat tijdens een pandemie bepaalde gezondheidsaandoeningen die beïnvloed kunnen worden 
door een gezonde levensstijl, het risico op een ernstig beloop van een infectie kunnen vergroten. Anders 
dan de regering suggereert in haar beantwoording van de vraag van deze leden hierover, ontbreekt in de 
Wpg een paragraaf die betrekking heeft op preventie en de taken die de overheid op dat punt heeft. 
 
Vraag 2a 
Deelt de regering de opvatting van voornoemde leden dat het voorschrift (artikel 2 van de Wpg, in het 
bijzonder het tweede lid, onder d) waarnaar zij verwijst, slechts betrekking heeft op bijdragen aan 
preventieprogramma’s, maar niet op de plicht van de (Rijks)overheid om zulke preventieprogramma’s te 
ontwikkelen? Zo nee, op grond waarvan wordt dat geconcludeerd? Zo ja, hoe wil de regering invulling 
geven aan die plicht? 
 
In de Wpg is bewust gekozen voor een open formulering waarbij de overheid wel de verantwoordelijkheid 
heeft om bij te dragen aan preventieprogramma’s, maar daarbij niet wordt verplicht hoe dit vorm krijgt. 
Hiermee hebben gemeenten veel ruimte om aan te sluiten bij lokale uitdagingen en kunnen aanbieders 
programma’s ontwikkelen die tegemoet komen aan de behoefte. Een belangrijke manier waarop de 
rijksoverheid vorm geeft aan deze verantwoordelijkheid is door kennisontwikkeling en -ontsluiting 
mogelijk te maken via ZonMw en het RIVM. In het Besluit Publieke gezondheid staat gespecificeerd dat er 
een structuur in stand gehouden moet worden voor de samenwerking tussen instellingen. Verder zijn 
afspraken rond preventie en gezondheidsbevordering verder uitgewerkt in bijvoorbeeld de 
preventieakkoorden en het Gezond en Actief Leven Akkoord. 
 
Vraag 2b 
De vraag waarom in de Wpg een paragraaf ontbreekt die uitdrukkelijk op de overheidstaak van preventie 
betrekking heeft, heeft de regering niet beantwoord. Graag vernemen de PvdD-fractieleden alsnog een 
reactie.  
 
De Wpg is een van de stelselwetten die bijdraagt aan de bevordering van de volksgezondheid zoals 
genoemd in artikel 22 van de Grondwet. Publieke gezondheidszorg is daarin gedefinieerd als de 
gezondheidsbeschermende en gezondheidsbevorderende maatregelen voor de bevolking of specifieke 
groepen daaruit, waaronder begrepen het voorkómen en het vroegtijdig opsporen van ziekten. De wet 
richt zich dan ook in volle breedte op de overheidstaken op preventie. Bijvoorbeeld waar het gaat om 
gezondheidsbevordering, jeugdgezondheidszorg, medische milieukundige zorg, prenatale voorlichting aan 
ouders en infectieziektebestrijding. 
 
Vraag 2c 
Deelt de regering de opvatting van voornoemde leden dat het bepaalde in artikel 22 van de Grondwet en 
artikel 1, aanhef en onder c van de Wpg vereist dat de overheid het zich tot haar verantwoordelijkheid 
dient te rekenen om een gezonde levensstijl en een gezonde leefomgeving te waarborgen? Zo nee, 
waarom niet? Zo ja, welke voorschriften in de Wpg regelen op dit moment dat belang en welke 
voorschriften ontbreken op dat punt? 
 
32 / 121
