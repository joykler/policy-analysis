bewoording van artikel 58b leidend, maar de (internationale) jurisprudentie. Blijkens de toelichting op het 
amendement waarmee het woord ‘daadwerkelijk’ is toegevoegd was dit ook het uitgangspunt van het 
amendement. De indieners schrijven in de toelichting op het amendement: “Het toevoegen van het 
woord «daadwerkelijk» zorgt voor aansluiting bij jurisprudentie van het Hof van Justitie van de Europese 
Unie.” De regering stelt zich dan ook op het standpunt dat zowel voor als na toevoeging van het woord 
‘daadwerkelijk’ aan artikel 58b voor de exacte betekenis van het geschiktheidsvereiste moet worden 
gekeken naar de relevante jurisprudentie en dat de bewoording van artikel 58b die betekenis niet beoogt 
te wijzigen. Uit deze jurisprudentie blijkt dat de werking van de maatregel moet aansluiten bij de aard 
van het probleem. Het correct dragen van medische mond-neusmaskers is bijvoorbeeld een geschikte 
maatregel om verspreiding van ziektes tegen te gaan die zich via de luchtwegen verspreiden, maar is niet 
geschikt indien de infectieziekte zich verspreid via huidcontact of drinkwater. 
 
De bepaling of een maatregelenpakket daadwerkelijk geschikt voor het bestrijden van een epidemie, 
wordt door de ministers van VWS en BZK bepaald bij het opstellen van de ministeriële regeling. Zij 
betrekken daarbij alle relevante wetenschappelijke inzichten, mede bestaande uit de adviezen van het 
RIVM en een adviescommissie die adviseert over sociaal-maatschappelijke en economische impact (het 
MIT). De ministers leggen de ministeriële regeling met bijbehorende toelichting, waarin de geschiktheid 
van het maatregelenpakket wordt gemotiveerd, middels de voor- of nahangprocedure voor aan beide 
Kamers der Staten-Generaal. De Kamers kunnen zich daarbij onder andere uitspreken over de door de 
ministers gemaakte bepaling omtrent de effectiviteit, waarbij de Tweede Kamer de mogelijkheid heeft om 
de regeling te blokkeren. De beoordeling van de effectiviteit van een maatregelenpakket is aldus een 
regulier onderdeel van het besluitvormingssysteem, net als de beoordeling van proportionaliteit en 
subsidiariteit. Er is geen afzonderlijk gremium dat een oordeel velt over de daadwerkelijke geschiktheid 
van de maatregelen. 
 
3) Het zou kunnen zijn dat het genoemde gremium op basis van algemene virologische kennis stelt 
dat het nieuwe virus mogelijk op virus A of D lijkt en dat daarom bepaalde maatregelen worden 
voorgesteld. Valt zo’n uitspraak onder ‘daadwerkelijk geschikt’? 
 
Het is inderdaad soms mogelijk om de geschiktheid van maatregelen te bepalen op grond van kennis van 
vergelijkbare ziektes. 
 
4) In een iets latere fase van de epidemie of pandemie zullen naar alle waarschijnlijkheid 
verschillende wetenschappelijke visies of ‘scholen’ ontstaan met betrekking tot het ontstaan van 
het nieuwe virus en de aard daarvan. Welk gremium weegt en overweegt? Als dat gremium stelt 
dat, alles overwegende, het kiest voor visie of ‘school’ B en C en op basis daarvan maatregelen 
uitvaardigt, vallen die maatregelen dan onder ‘daadwerkelijk geschikt’? 
 
De ministers van VWS en Binnenlandse Zaken en Koninkrijkrelaties (hierna: BZK) besluiten per 
ministeriële regeling, in overeenstemming met het gevoelen van de ministerraad, over de inzet van 
maatregelen. Bij het opstellen van dit voorstel betrekken de ministers van VWS en BZK de beschikbare 
wetenschappelijke kennis. Zij kunnen hierdoor gevraagd en ongevraagd worden geadviseerd door onder 
andere universiteiten, het RIVM, het ECDC en onafhankelijke wetenschappers. Het is aan de regering om 
de voorgestelde maatregelen gedegen te onderbouwen. Of zij dit voldoende heeft gedaan is ter 
beoordeling van de Staten-Generaal in het kader van de in het wetsvoorstel opgenomen voorhang- of 
nahangprocedure dan wel aan de rechter indien dit aan de rechter wordt voorgelegd. Zoals hiervoor 
gesteld is voor de betekenis van ‘daadwerkelijk geschikt’ bepalend hoe dit begrip in de jurisprudentie is 
uitgelegd. Hieruit volgt geen vereiste van absolute wetenschappelijke unanimiteit. Indien de 
rechtmatigheid van maatregelen aan de (civiele) rechter wordt voorgelegd, kan de rechter ook een 
oordeel vellen of is voldaan aan de voorwaarden van artikel 58b. 
Vervolgens leggen de ChristenUnie-fractieleden de situatie voor dat er meer kennis over dat nieuwe virus 
ontwikkeld is of dat een virus uitbreekt waar meer van bekend is:  
 
1) Ook in deze situatie kan wetenschappelijke onzekerheid troef zijn. Er zijn namelijk wel modellen, 
maar de uitgangspunten van die modellen staan ter discussie of sommige aannames zijn nog niet 
betrouwbaar vastgesteld. Zijn uitspraken op basis van deze modellen ‘daadwerkelijk geschikt’? Of 
er kunnen ook verschillende modellen zijn. Wanneer is dan sprake van ‘daadwerkelijk geschikt’? 
 
Zoals hiervoor gesteld is voor de betekenis van ‘daadwerkelijk geschikt’ bepalend hoe dit begrip in de 
jurisprudentie is uitgelegd. Hieruit volgt geen vereiste van absolute wetenschappelijke unanimiteit. Voor 
het nemen van maatregelen is nodig dat de geschiktheid voldoende aannemelijk is. De regering laat zich 
bij de vaststelling hiervan gevraagd en ongevraagd adviseren door onder andere het RIVM, het ECDC en 
26 / 121
