Gelet op de Grondwet en de Europese en internationale mensenrechtenverdragen is het noodzakelijk om 
voor eventuele toekomstige maatregelen, ten behoeve van de bestrijding van een (dreigende) epidemie 
van infectieziekten in de groep A1, die raken aan grondrechten een formele wettelijke basis te creëren. In 
deze wettelijke grondslag moeten ook uitdrukkelijk inhoudelijke criteria worden opgenomen om 
voorzienbaar te maken welke maatregelen met lagere regelgeving kunnen worden getroffen. Met dit 
wetsvoorstel wordt een dergelijk gelaagd systeem van regelgeving en uitvoering voorgesteld, waarbij 
maatregelen worden genomen op basis van in het wetsvoorstel opgenomen specifieke 
bevoegdheidsgrondslagen en waarbij telkens de vereiste noodzakelijkheid en proportionaliteit van de 
maatregelen worden beoordeeld.  
 
Anders dan deze leden lijken te veronderstellen bevat het wetsvoorstel dus specifieke wettelijke 
grondslagen voor grondrechtsbeperkende maatregelen die – nadat een infectieziekte als behorend tot de 
A1-groep is aangewezen en bevoegdheden in werking zijn gesteld – bij ministeriële regeling kunnen 
worden vastgesteld en ingevuld. Ook de Afdeling is van oordeel dat dit wetsvoorstel voldoet aan de door 
169
de Grondwet vereiste specificiteit.  
 
Ik deel dus niet het standpunt van deze leden dat de minister ‘op grove wijze en geheel naar eigen 
invulling’ grondrechten kan inperken. In dit verband wijs ik er voor de volledigheid op dat maatregelen op 
basis van de in het voorstel opgenomen grondslagen, alleen kunnen worden genomen indien voldaan 
wordt aan de vereisten van artikel 58b (noodzaak en proportionaliteit). Een brede belangenafweging is 
verder gewaarborgd door de voorgeschreven besluitvorming in de ministerraad (artikel 58c, eerste lid) en 
doordat de maatregelen worden genomen met betrokkenheid van het parlement. 
 
L - Overige vragen 
 
Vraag L1  
Hoe wordt met de gewijzigde Wpg afgedwongen dat er, los van enig expertadvies met betrekking tot 
pandemisch beleid, sprake is van een onafhankelijke toets aan het vereiste van noodzaak, geschiktheid, 
proportionaliteit en subsidiariteit van de maatregelen?  
Ten eerste worden voorgestelde maatregelen via een voor- of nahangprocedure voorgelegd aan beide 
Kamers der Staten-Generaal, zodat zij hun grondwettelijke controletaak kunnen uitvoeren. De Tweede 
Kamer beschikt hierbij over de mogelijkheid maatregelen te blokkeren. Na inwerkingtreding van 
maatregelen kan eenieder die de rechtmatigheid betwijfeld om een oordeel van de civiele rechter vragen. 
De vereisten van noodzaak, geschiktheid, proportionaliteit en subsidiariteit zijn onderdeel van de 
gevestigde jurisprudentie over beperkingen van grondrechten en zullen dus naar verwachting door de 
rechter worden meegenomen in het oordeel. 
 
Vraag L2 
Hoe wordt met de gewijzigde Wpg afgedwongen dat er sprake is van een onafhankelijke, 
wetenschappelijk verantwoorde evaluatie van de effectiviteit van de maatregelen, de schadeveroorzaking 
daardoor en een afweging daartussen om te bepalen of deze maatregelen geschikt zijn?  
Gedurende de bestrijding van de epidemie van covid-19 zijn de effecten van de maatregelenpakketten en 
de verspreiding van het virus gemonitord. Hierbij is gebruik gemaakt van modellering door het RIVM en 
van de evaluatie van eerdere maatregelen. Deze modellering wordt voortdurend geëvalueerd en 
gevalideerd aan de hand van het daadwerkelijke verloop van de epidemie en de actuele context. 
Inzichten hieruit worden meegenomen bij het opstellen van nieuwe maatregelen. Zo wordt steeds 
wetenschappelijke toetsing uitgevoerd om te controleren of het vooraf gemodelleerde effect in de 
werkelijkheid ook uitpakt zoals voorspeld. Deze wetenschappelijke toetsing zal ook in de toekomst 
plaatsvinden. 
 
Artikel 58y voorziet in een bepaling in verband met de monitoring van maatregelen. Hiermee is deze 
bepaling in lijn gebracht met een belangrijke aanbeveling van de OVV, waarin onder andere wordt gepleit 
voor een monitoring van de effecten van maatregelen. Het kabinet heeft begin januari een reactie op dit 
170
rapport naar de beide Kamers der Staten-Generaal gestuurd. 
 
169
 Kamerstukken II 2021/22, 36 194, nr. 4, p.14. 
170
 Zie kamerstukken II 2022/23, 25 295, nr. 1999 en de Kamerbrief van 11 november 2022 betreffende Verzoek om 
een reactie op de conclusies over maatregelen tegen het coronavirus n.a.v. het tweede rapport van de 
Onderzoeksraad voor Veiligheid, kenmerk 3453143-1038024-PDCIC. 
116 / 121
