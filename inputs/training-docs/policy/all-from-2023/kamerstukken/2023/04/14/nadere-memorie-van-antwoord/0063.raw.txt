Gebrek aan duidelijke criteria: welke criteria worden gehanteerd bij de beoordeling van de doelmatigheid 
van maatregelenpakketten en hoe worden deze criteria zorgvuldig en consistent toegepast? 
 
Hiervoor gelden een aantal algemene principes, zie ook het antwoord op vraag A1. Zo is het risico op 
besmetting kleiner als er minder (intensieve) contacten zijn tussen mensen. Individuen en kleine groepen 
bij elkaar vormen een lager risico dan grote groepen. Daarnaast betekent minder mensen per m2 een 
lager risico op besmetting. Minder beweging door de binnenruimte vormt een lager risico op besmetting 
(bijvoorbeeld geplaceerd geeft een lager risico dan ongeplaceerd). Verder is het risico op besmetting 
lager bij contacten in de buitenlucht dan bij soortgelijke contacten in een binnenruimte. Hoe groot dit 
verschil is, hangt onder andere af van de ventilatie van de binnenruimte. Ook geeft korter samen zijn een 
lager risico op besmetting dan langer samen zijn. Ten slotte, als er verspreiding optreedt, zullen de 
effecten beperkter zijn als dit lokaal gebeurt ten opzichte van regionaal of zelfs landelijk (met andere 
woorden een lokaal evenement van beperkte grootte geeft minder risico dan een landelijk evenement 
met veel deelnemers). Het voorliggende wetsvoorstel biedt een kader om bij het nemen van maatregelen 
betrekking hebbend op de publieke plaatsen rekening te houden met deze principes. 
 
Vraag A4 
Mogelijke interpretatieverschillen: hoe denkt de regering om te gaan met interpretatieverschillen in de 
beoordeling van de geschiktheid en proportionaliteit van verschillende maatregelen? 
 
De effectiviteit van maatregelen is een meervoudig begrip. Vanuit epidemiologisch perspectief moeten 
maatregelen zo effectief mogelijk zijn om de verspreiding van een ziekteverwekker tegen te gaan en 
daarmee besmettingen terug te dringen en te voorkomen. Naast het beoogde epidemiologische effect 
hebben maatregelen ook andere, veelal negatieve, (neven)effecten op de maatschappij en de economie. 
Deze effecten moeten juist zoveel als mogelijk vermeden worden. Bij de besluitvorming over de 
maatregelen wordt een weging gemaakt tussen mogelijke gezondheidseffecten als gevolg van het 
moeten uitstellen van (planbare) zorg aan de ene kant en sociale, maatschappelijke en economische 
(SME) effecten van de te nemen maatregelen aan de andere kant. Daar komt bij dat verschillende 
maatregelen een onderlinge wisselwerking hebben. De effectiviteit van een maatregel is sterk afhankelijk 
van het totale pakket van maatregelen én van de specifieke context waarin deze genomen worden. Bij 
het nemen van maatregelen is het dus steeds zoeken naar de balans tussen enerzijds het effectief 
bestrijden van de (dreigende) epidemie van een A1-infectieziekte en anderzijds het zoveel mogelijk 
beperken van negatieve maatschappelijke (neven)effecten. Het is onvermijdelijk dat hierbij 
interpretatieverschillen ontstaan, maar het is aan het kabinet om hier een zorgvuldige afweging in te 
maken. 
 
Vraag A5 
Problemen met zinvolle betrokkenheid van deskundigen: hoe kunnen deskundigen betrokken worden bij 
de beoordeling van maatregelenpakketten zonder inzicht in de individuele effectiviteit van maatregelen? 
 
De modellering van de maatregelenpakketten door RIVM en de algemene principes van 
infectieziektebestrijding maken een beoordeling van de maatregelenpakketten wel mogelijk. Advisering 
door experts op het gebied van infectieziektebestrijding en op het gebied van sociale, maatschappelijke 
en economische effecten door respectievelijk OMT en MIT maakt een gedegen afweging mogelijk. 
 
Vraag A6 
Impact op economische ontwikkeling: hoe kan de regering de impact op economische ontwikkeling 
beoordelen zonder kennis te hebben van individuele maatregelen en hun effectiviteit? 
 
Dat beoordeling van de effectiviteit per individuele maatregel zijn beperkingen kent, neemt niet weg dat 
maatregelenpakketten in onderlinge samenhang gewogen kunnen worden op effectiviteit. Advisering door 
experts op het gebied van sociale, maatschappelijke en economische effecten maakt een gedegen 
afweging mogelijk. 
 
Vraag A7 
Potentiële impact op burgers: hoe denkt de regering de impact op burgers te beoordelen zonder kennis te 
hebben van de individuele effectiviteit van maatregelen en de mogelijke gevolgen van 
maatregelenpakketten voor specifieke bevolkingsgroepen? 
 
63 / 121
