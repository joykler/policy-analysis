Daarnaast kunnen op grond van artikel 58o, tweede lid, per ministeriële regeling andere regels worden 
gesteld over het aanbieden, de toegang tot en het gebruik van voorzieningen voor bedrijfsmatig 
personenvervoer binnen Nederland of met een bestemming in Nederland. 
 
Vraag 13 
Het voorgestelde artikel 58k heeft betrekking op besloten plaatsen. Blijkens de memorie van toelichting 
81
betreft dat kantoorgebouwen en andere niet voor het publiek openstaande plaatsen. In dat verband 
hebben de PvdD-fractieleden de volgende vragen. 
 
Vraag 13a 
Worden bedrijfshallen, werkruimten in fabrieken, voor opslag gebruikte bedrijfsgebouwen, naaiateliers, 
garagebedrijven, ruimten waar zzp’ers een werkplek kunnen huren, kleedruimten bij sportvelden, 
fitnessruimten en sportscholen tot plaatsen gerekend waarop artikel 58k betrekking heeft? Zo nee, op 
grond van welke argumenten wordt die conclusie getrokken? 
 
Artikel 58k heeft betrekking op een zorgplicht voor besloten plaatsen. In de begripsbepaling genoemd in 
het wetsvoorstel worden besloten plaatsen gekenmerkt als plaatsen die niet voor publiek openstaan. 
Hieronder vallen onder andere kantoorgebouwen, voor het publiek gesloten gedeelten van 
gerechtsgebouwen, loodsen, onderwijsinstellingen en behandelruimten in zorginstellingen. 
  
Bij het begrip openbare plaats is aangesloten bij de definitie in de Wet openbare manifestaties: een 
plaats die krachtens bestemming of vast gebruik openstaat voor het publiek.  
  
Van een publieke plaats is sprake indien deze plaats zonder aanzien des persoons voor eenieder 
openstaat. Hiervan is ook sprake indien voorwaarden gelden om toegang te verkrijgen tot deze plaats, 
zoals een minimumleeftijd, entreeprijs of verzoek om identificatie. Bijvoorbeeld musea, bibliotheken en 
restaurants zijn publieke plaatsen. Verder zijn de feitelijke omstandigheden van het geval bepalend voor 
de vraag of een plaats voor publiek toegankelijk is. Bepalend is hoe de betreffende plaats in werkelijkheid 
overwegend wordt geëxploiteerd. Ook plaatsen die op het eerste gezicht besloten lijken, kunnen publieke 
plaatsen zijn. Zo kunnen bijvoorbeeld verenigingen en sociëteiten in beginsel een besloten karakter 
hebben, terwijl zij ook voor publiek toegankelijke activiteiten organiseren. Wanneer verenigingen en 
sociëteiten meer dan incidenteel niet-leden toelaten, kan sprake zijn van een publieke plaats. Een 
vereniging of sociëteit die bijvoorbeeld wekelijks ook niet-leden toelaat, is al snel voor het publiek 
toegankelijk. Daarbij dient te worden gesteld dat formele criteria, zoals de benaming, de aanduiding op 
de gevel of een lidmaatschap zijn niet uitsluitend bepalend voor de vaststelling van het publieke of 
besloten karakter. Bepalend is hoe de betreffende plaats in werkelijkheid overwegend wordt 
geëxploiteerd. Op basis hiervan zijn bijvoorbeeld fitnessruimten en sportscholen publieke plaatsen. 
  
De overig genoemde plaatsen (bedrijfshallen, werkruimten in fabrieken, voor opslag gebruikte 
bedrijfsgebouwen, naaiateliers, garagebedrijven, ruimten waar zzp-ers een werkplek kunnen huren en 
kleedruimten bij sportvelden) worden op grond van de begripsbepaling doorgaans gedefinieerd als 
besloten plaatsen en derhalve plaatsen waarop artikel 58k Wpg betrekking heeft. De genoemde plaatsen 
zijn geen plaatsen waar in beginsel eenieder vrij is om er te komen zonder enige vorm van beletsel. 
Desalniettemin kan dit in een concrete situatie anders zijn. De genoemde arbeidsgerelateerde plaatsen 
zullen vaak enige vorm van een contractueel dienstverband, een meldingsplicht of voorafgaand verlof tot 
toegang vereisen. Artikel 58k Wpg heeft derhalve betrekking op de overig genoemde plaatsen voor zover 
zij onder de begripsbepaling vallen. 
 
Vraag 13b 
Op grond van het eerste lid van artikel 58k dient ervoor zorg te worden gedragen dat de krachtens de 
voorgestelde artikelen 58d, eerste lid en 58f tot en met 58i gestelde regels in acht worden genomen. Is 
de regering het met de PvdD-fractieleden eens dat een verwijzing naar de artikelen 58h en 58i 
onbegrijpelijk is, nu die voorschriften betrekking hebben op publieke plaatsen? Zo nee, op grond van 
welke argumenten wordt die conclusie getrokken? 
 
De verwijzing naar artikel 58h is voor de volledigheid opgenomen om te voorkomen dat er een situatie 
ontstaat waarin de beheerder van een gebouw zich kan onttrekken aan de zorgplicht. Een gebouw kan 
namelijk zowel publieke als besloten plaatsen hebben. Hierbij valt te denken aan een kantoor dat alleen 
openstaat voor medewerkers, maar waarin zich ook een verdieping bevindt met voor het publiek 
openstaande eet- en drinkgelegenheden. De beheerder of eigenaar van het gebouw dient er te allen tijde 
voor te zorgen dat de in het gebouw aanwezige personen de gestelde regels in acht kunnen nemen. 
 
 
81
 Kamerstukken II 2021/22, 36 194, nr. 3, p. 96. 
42 / 121
