Kamers, via de discussie in de pers en via ongevraagde advisering van betrokken experts en burgers en 
belangenbehartigers komen kennis en inzicht in de gevolgen van beslissingen en alternatieve oplossingen 
op tafel. 
 
Daarnaast wordt, zoals aangegeven in het antwoord op vraag F10, bij het nemen van maatregen, mede 
gelet op het zorgvuldigheidsbeginsel, artikel 3:2 en 3:4 van de Awb en de toets van artikel 58b van het 
wetsvoorstel, advies ingewonnen bij experts. Van experts mag verwacht worden dat ze op de hoogte zijn 
van de meest actuele inzichten in hun vakgebied en dit in hun advisering betrekken. 
 
Het RIVM monitort de infectieziekte en geeft aan wanneer actie nodig is. Op basis van dit signaal wordt 
vanuit het ministerie van VWS het RIVM, de uitvoeringspartners, en vanuit het ministerie van SZW een 
adviescommissie die adviseert over sociaal-maatschappelijke en economische impact (het MIT), parallel 
om advies gevraagd over mogelijk te nemen maatregelen. Het RIVM kan op eigen initiatief of op verzoek 
van het ministerie van VWS een OMT bij elkaar roepen om hierover te adviseren. Op sociaal-
maatschappelijk en economische impact wordt geadviseerd door het MIT. De verplichte advisering van 
het MIT is specifiek geborgd in artikel 2, tweede lid, van het Instellingsbesluit van MIT. Hierdoor wordt op 
een breed pallet aan belangen advies gevraagd op basis waarvan het kabinet afgewogen besluiten 
kunnen nemen. De door het kabinet gemaakte afwegingen dienen gemotiveerd te worden in de 
toelichting bij de betreffende regeling. Daarbij vindt parlementaire controle plaats. Ook de rechterlijke 
macht kan, na een daartoe strekkende vordering, een oordeel vellen over de rechtmatigheid van de 
vastgestelde maatregelen. 
 
Verder verwijs ik nog naar mijn laatste zin bij het antwoord op vraag F1 waarin toegelicht wordt dat 
beslisnota’s worden meegestuurd naar de Kamers. 
 
Vraag F20 
Welke criteria kunnen worden gehanteerd om vast te stellen wanneer adequate tegenspraak is 
georganiseerd? 
 
Ik heb thans geen vastomlijnde criteria voorhanden om vast te stellen wanneer adequate tegenspraak is 
georganiseerd. Binnen alle overlegstructuren is het aan de voorzitter en het secretariaat om te zorgen 
adequate tegenspraak. Voor het OMT, het MIT, de GR en het BAO geldt dat daarin onafhankelijke 
deelnemers zitten zonder hiërarchische verhouding, dat maakt adequate tegenspraak al gemakkelijker. 
Daarnaast is er in de Nederlandse maatschappij veel ongeorganiseerde tegenspraak die via pers en 
Kamers maar ook direct toegang tot de besluitvormende gremia kunnen krijgen. 
 
G – advisering OMT 
 
Het OMT had een belangrijke rol in de advisering over te nemen maatregelen bij een (mogelijke) 
pandemie. Er is geen sprake van een maximale duur van deelname van individuele adviseurs. Een groot 
deel van de adviseurs is in dienst van de minister als ambtenaar. 
 
Hierbij spelen naar de mening van deze fractie de volgende problemen: 
 
1. Afhankelijkheid van politieke besluitvorming kan leiden tot gewijzigde advisering; 
2. Conflict of interest door de dubbele rol als ambtenaar en adviseur; 
3. Mogelijkheid tot politieke druk op individuele adviseurs; 
4. Gebrek aan transparantie in de advisering en de besluitvorming; 
5. Geen bescherming van klokkenluiders binnen het team; 
6. Beperkte diversiteit binnen het team kan leiden tot beperkte invalshoeken en blinde vlekken; 
7. Gebrek aan expertise op specifieke terreinen binnen het team; 
8. Mogelijkheid tot beperking van vrijheid van meningsuiting van adviseurs; 
9. Potentiële invloed van persoonlijke voorkeuren of politieke affiliaties van individuele adviseurs. 
 
Het lid van de FVD-fractie heeft de volgende vragen met betrekking tot deze problemen: 
 
Vraag G1 
Hoe waarborgt de regering de onafhankelijkheid van individuele adviseurs binnen het team? 
 
De OMT-leden geven onafhankelijk advies. Om transparant te zijn en belangenverstrengeling te 
voorkomen, vult elk lid voor een OMT een belangenverklaring in. Deze ‘Code ter voorkoming van 
oneigenlijke beïnvloeding door belangenverstrengeling’ vraagt informatie over (neven)functies, 
86 / 121
