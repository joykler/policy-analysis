Eén van de geleerde lessen uit de covid-19-epidemie is dat uniformiteit in maatregelen tussen landen en 
regio’s in de wereld ten goede komt aan de effectiviteit van de maatregelen. De aard van een 
toekomstige infectieziekte met pandemisch potentieel kan verschillen van die van covid-19. 
Desalniettemin ligt het voor de hand om er ook in de toekomst naar te streven om, waar mogelijk en 
waar relevant, maatregelen zoveel mogelijk af te stemmen in internationale gremia zonder daarbij de 
nationale competenties en verantwoordelijkheden uit het oog te verliezen. 
 
Binnen de EU wordt bij grensoverschrijdende gezondheidsbedreigingen afgestemd binnen de Health 
Security Committee, waar lidstaten, de Europese Commissie en EU-agentschappen als de ECDC en de 
EMA potentiële nieuwe crisissituaties analyseren, bespreken en waar nodig ook gezamenlijk maatregelen 
afstemmen. Eind 2022 is hiertoe de bestaande wetgeving versterkt, waaronder ook de verordening 
ernstige grensoverschrijdende gezondheidsbedreigingen. Op mondiaal niveau wordt informatie 
uitgewisseld en geanalyseerd via nationale contactpunten naar de WHO toe. Bij een ernstige 
internationale gezondheidscrisis, zoals een pandemie, kan de WHO op basis van advies van het WHO 
noodcomité gezondheidsmaatregelen adviseren ter voorkoming van verdere verspreiding, zoals rondom 
het internationale reizigersverkeer. De basis hiervoor is gelegen in de Internationale gezondheidsregeling 
uit 2005 die momenteel herzien wordt. 
 
Vraag C18 
Op welke manier wordt gebruikgemaakt van wetenschappelijke inzichten bij de besluitvorming? 
 
Bij de besluitvorming tijdens een uitbraak van een infectieziekte wordt op verschillende manieren 
gebruikt gemaakt van wetenschappelijke inzichten. Ten eerste laat het kabinet zich adviseren door het 
OMT, MIT en de GR Daarnaast laat zij onderzoek uitvoeren door het RIVM en tenslotte stelt zij 
financiering ter beschikking voor onderzoek door derden. Bij ZonMw kan elke kennisorganisatie 
onderzoeksvoorstellen indienen. ZonMw financiert gezondheidsonderzoek, stimuleert het gebruik van de 
ontwikkelde kennis en signaleert waar meer kennis nodig is. 
 
Als uitgangspunt blijven de algemene principes van infectieziektenbestrijding overeind. Deze liggen ook 
ten grondslag aan dit wetsvoorstel. Over deze uitgangspunten bestaat brede wetenschappelijke 
consensus.  
 
Om goed voorbereid te zijn op toekomstige epidemieën zet het kabinet in op kennisontwikkeling in het 
kader van het beleidsprogramma Pandemische Paraatheid. Daarbij wordt bijvoorbeeld gewerkt aan 
kennisversterking over modellering, gedrag en virusverspreiding en detectie. Hiermee verzekeren we ons 
ook van relevante wetenschappelijke inzichten en investeren we in goede uitgangspositie bij nieuwe 
virusuitbraken. 
 
Vraag C19 
Hoe wordt omgegaan met de spanning tussen de economische belangen en de 
volksgezondheidsbelangen? 
 
Het kabinet zal zich in het geval van epidemieën breed laten adviseren. Zowel door het RIVM (vanuit het 
wetenschappelijk epidemiologisch perspectief), de uitvoeringspartners, als vanuit het ministerie van SZW 
met een adviescommissie die adviseert over sociaal-maatschappelijke en economische impact (het MIT). 
Deze adviezen geven de verschillende afwegingen tussen economische en volksgezondheidsbelangen 
aan, de uiteindelijke weging hiervan is aan het kabinet. 
 
D – effectiviteit van een individuele maatregel  
 
In de brief van 10 maart 2023 over het onderzoek naar de effectiviteit van de avondklok staat het 
volgende: “Het RIVM heeft in april 2021 aangekondigd te inventariseren of het mogelijk is om onderzoek 
te doen naar de effectiviteit van de avondklok. Uit deze inventarisatie bleek dat het niet mogelijk is om 
de effectiviteit van individuele maatregelen te beoordelen. De belangrijkste redenen hiervoor zijn dat de 
effecten van maatregelenpakketten in de praktijk samenhangen met: 1) een onderlinge wisselwerking 
tussen de verschillende genomen maatregelen: 2) de timing en context van de maatregelen en; 3) het 
draagvlak voor en de naleving van de maatregelen op dat moment. Hierdoor is het onwaarschijnlijk dat 
een individuele maatregel in een nieuwe setting dezelfde uitkomsten geeft”. 
 
Om de effectiviteit van een individuele maatregel zoals de avondklok te beoordelen, kan men gebruik 
maken van geavanceerde statistische modellen die rekening houden met de wisselwerking tussen 
meerdere maatregelen en de context waarin ze worden ingevoerd. Er zijn ook tal van real-life 
76 / 121
