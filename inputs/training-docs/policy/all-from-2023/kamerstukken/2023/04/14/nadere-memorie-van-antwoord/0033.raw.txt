Op basis van de Grondwet en de Wpg heeft de overheid de verantwoordelijkheid om een gezonde leefstijl 
en gezonde leefomgeving te bevorderen. Vanuit de Wpg gezien, wordt die verantwoordelijkheid ook door 
het toekennen van de verschillende taken en bevoegdheden genomen. Een voorbeeld is de cyclus die is 
vastgesteld in de Wpg die moet bijdragen aan de verbetering van de gezondheid van mensen door middel 
van de landelijke nota gezondheidsbeleid en de nota gemeentelijke gezondheidsbeleid. Hierin worden 
afspraken gemaakt en doelen vastgesteld die betrekking hebben op zowel gezondheidsbevordering als 
gezondheidsbescherming. 
  
Zo is in de Landelijke Nota Gezondheidsbeleid in 2020 de ambitie geformuleerd dat in 2024 gezondheid 
een vast onderdeel zal uitmaken van de belangenafweging in ruimtelijk beleid, en dat bij landelijke en 
decentrale beleidsontwikkeling er meer verbinding tussen het fysieke- en het sociale beleidsdomein zal 
zijn. Ook zijn er ambities geformuleerd op het vlak van achterstandswijken, gezondheidsverschillen, 
ouderen en mentale druk bij jongeren.  
 
Verder is bijvoorbeeld in artikel 2, tweede lid onder c. van de Wpg geborgd dat gezondheidsaspecten 
door het college van B&W worden bewaakt bij bestuurlijke beslissingen. Daarnaast wordt uitvoering 
gegeven aan bijvoorbeeld de JGZ, waarbij leefstijl ook een van de taken is waar JGZ-uitvoerders zich op 
richten en tot slot bevat de Wet PG de taak om de medische milieukunde te bevorderen om zo een 
gezonde leefomgeving te kunnen waarborgen. 
 
Deze leden stellen de vraag welke voorschriften ontbreken in de Wpg. Deze vraag veronderstelt dat de 
inzet van de overheid ten behoeve van de gezonde leefstijl en gezonde leefomgeving zich tot de 
bepalingen van de Wpg beperkt. Er is ook andere wetgeving die bijdraagt aan een gezonde leefomgeving 
of preventie in het kader van leefstijl. Te denken valt aan milieuwetgeving, de Wet maatschappelijke 
ondersteuning of de Zorgverzekeringswet. Vanuit de zogenaamde ‘Health in all Policies’ benadering zet 
het kabinet zich er juist voor in dat bij aanpalende beleidsterreinen ook aandacht is voor gezondheid.  
 
Dat de overheid zich verantwoordelijk voelt voor het bevorderen van een gezonde leefstijl en gezonde 
leefomgeving, blijkt verder uit de akkoorden die worden gesloten met partijen met gezondheidsdoelen en 
acties en waar uitvoering aan wordt gegeven. Ik wijs bijvoorbeeld op het Nationaal Preventieakkoord en 
het Gezond en Actief Leven Akkoord. 
 
Vraag 2d 
De PvdD-fractieleden zijn verheugd dat de regering hun opvatting onderschrijft dat het voorzorgsbeginsel 
ook van toepassing is in het publieke gezondheidsrecht en dat zij het risico onderkent van de intensieve 
pluimveehouderij in het licht van de kans dat vogelgriep zodanig muteert dat deze van mens op mens 
overdraagbaar wordt.  
In dat verband komt de vraag op hoe verantwoord het is dat in Nederland – voor een groot deel ten 
behoeve van export – intensieve pluimveehouderijen worden geëxploiteerd waar het gevaar bestaat dat 
vogelgriepmutaties zich kunnen voordoen met een pandemische dreiging. De regering heeft bij 
beantwoording van de vraag van voornoemde leden over de tijd die nodig is om een vaccin te 
ontwikkelen, erkend dat “de inschatting dat het zes maanden zal duren voordat een dergelijk vaccin 
71
beschikbaar komt, realistisch [is].” 
Met het oog hierop hebben de PvdD-fractieleden de vraag gesteld welke criteria – in het licht van de 
toepassing van het voorzorgsbeginsel – de regering hanteert voor het bepalen van het moment waarop 
moet worden beslist om intensieve pluimveehouderij te verbieden, teneinde te voorkomen dat een 
vogelgriepvariant ontstaat die kan leiden tot dodelijke besmettingen van mensen. 
Op deze vraag gaf de regering geen antwoord. Graag vernemen deze leden alsnog een reactie. Daarbij 
gaat het om bescherming van mensen in Nederland en niet om het voorkomen van een pandemie op 
wereldschaal. 
 
Zoals aangegeven in de beantwoording van de door deze leden aangehaalde commissiebrief (dd. 19 
januari 2023, antwoord 4d) wordt het afwegen van verdergaande maatregelen ten aanzien van 
vogelgriep, binnen de zoönosestructuur opgepakt. Dit gebeurt door advies van een OMT-Z en beoordeling 
van het bestuurlijk afstemmingsoverleg-zoönose- (BAO-Z) op bestuurlijke haalbaarheid en wenselijkheid, 
waarna een beleidsmatige afweging volgt, waarin ook juridische, economische, financiële en 
uitvoeringsaspecten aan de orde kunnen komen. De minister van VWS beslist op basis daarvan, in 
overleg met de minister van LNV over de te nemen maatregelen, of, indien die maatregelen meerdere 
terreinen bestrijken, zal het kabinet beslissen. Er is dus geen set met criteria waarmee deze beslissing 
wordt genomen, het gebeurt middels een zorgvuldig proces en op basis van de inschatting van experts 
aan de humane en veterinaire kant. 
 
 
71
 Kamerstukken I 2022/23, 36 194, F, p. 62. 
33 / 121
