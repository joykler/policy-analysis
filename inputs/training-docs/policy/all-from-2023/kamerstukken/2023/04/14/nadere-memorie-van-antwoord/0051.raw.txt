van de nodige kennis wordt gewaarborgd doordat de minister van VWS zich laat adviseren door experts 
over de inschaling van infectieziekten en over de te nemen maatregelen. Het RIVM monitort de 
infectieziekte en geeft aan wanneer actie nodig is. Op basis van dit signaal vraagt de minister van VWS 
het RIVM, het MIT en de uitvoeringspartners parallel om advies over mogelijk te nemen maatregelen. Op 
deze manier wordt voldoende geborgd dat in voorbereiding van de ministeriële regeling wordt voldaan 
aan artikel 3:2 van de Awb. 
 
Vraag 25 
Op pagina 35 van de memorie van antwoord wordt gesteld:  
 
“De voorgestelde maatregelen worden mede gebaseerd op adviezen van het OMT en het MIT. Het OMT-
advies vormt de weerslag van een modellering waarin de verwachte epidemiologische effecten van 
maatregelen zijn doorgerekend. Het beoogde epidemiologische effect van maatregelen door modellering 
vormt daarmee de basis van de voorgestelde maatregelen. Deze modellering wordt voortdurend 
geëvalueerd en gevalideerd aan de hand van het daadwerkelijke verloop van een epidemie. Inzichten 
hieruit worden meegenomen bij het opstellen van nieuwe maatregelen. Zo wordt steeds 
wetenschappelijke toetsing uitgevoerd om te controleren of het vooraf gemodelleerde effect in de 
94
werkelijkheid ook uitpakt zoals voorspeld.” 
 
De PvdD-fractieleden hebben hierover de volgende vragen. 
 
Vraag 25a 
Kan een doorrekening van ‘verwachte’ effecten op basis van een voorspelling grondslag bieden voor 
beantwoording van de vraag of de maatregel ‘daadwerkelijk effectief’ is? Kan de regering daarop 
reflecteren en daarin betrekken dat in haar antwoord ervan wordt uitgegaan dat kan blijken dat een 
“vooraf gemodelleerd effect in de werkelijkheid” anders uitpakt dan “voorspeld”? 
 
Een doorrekening van verwachte effecten op basis van een voorspelling is geen antwoord op de vraag in 
exact welke mate een maatregel daadwerkelijk effectief is, maar een antwoord op de vraag of een 
maatregel naar verwachting daadwerkelijk effectief zal zijn. Als blijkt dat een vooraf gemodelleerd effect 
in de werkelijkheid anders uitpakt dan voorzien kan de maatregel op die uitkomsten worden aangepast. 
Hierbij moet worden opgemerkt dat (daadwerkelijke) effectiviteit niet moet worden verward met 
(daadwerkelijke) geschiktheid. Geschiktheid betreft de vraag óf een maatregel bijdraagt aan de 
bestrijding van een epidemie, effectiviteit betreft de vraag in welke mate een maatregel bijdraagt. 
 
Vraag 25b 
Is het voor de beoordeling van de vraag of een maatregel daadwerkelijk effectief is op basis van 
modellering, nodig om de aannames en de gegevens die aan die modellering ten grondslag liggen, te 
kennen? Zo nee, op grond van welke argumenten wordt die conclusie getrokken? Zo ja, worden deze 
aannames en gegevens ten behoeve van de parlementaire betrokkenheid en de georganiseerde 
tegenspraak openbaar gemaakt? Welk voorschrift voorziet daarin? 
 
De exacte mate waarin een maatregel daadwerkelijk effectief is kan niet op basis van modellering 
beantwoord worden. Dat neemt niet weg dat het goed is om aannames en gegevens die aan modellering 
ten grondslag liggen te kennen. Deze worden in ieder geval daar waar het gaat om modellering door het 
95
RIVM op de website van het RIVM openbaar gemaakt. 
 
Artikel 11 van de Grondwet bepaalt dat iedereen heeft, behoudens de bij of krachtens de wet te stellen 
beperkingen, recht op de onaantastbaarheid van zijn lichaam. 
 
Vraag 25c 
Wie draagt zorg voor de genoemde voortdurende evaluatie en validatie van de modellering? Is dat 
dezelfde instantie/persoon die de effecten vooraf heeft doorgerekend? 
 
Het RIVM draagt zorg voor de reguliere evaluatie en validatie van de modellering van het RIVM, dat is 
inderdaad dezelfde instantie die de effecten vooraf heeft doorgerekend. De Commissie van Toezicht RIVM 
heeft tot taak het wetenschappelijk niveau van het RIVM te bewaken. Dit doet zij door toezicht te houden 
op en te adviseren over het niveau en de kwaliteit van uitvoering van het onderzoek en het 
kwaliteitssysteem van het RIVM. 
 
 
94
 Kamerstukken I 2022/23, 36 194, F, p. 35.  
95
 ‘Rekenmodellen openbaar en toegankelijk’, https://www.rivm.nl/coronavirus-covid-19/rekenmodellen/openbaar-en-
toegankelijk.  
51 / 121
