kinderopvang geheel of gedeeltelijk geopend te hebben. Dit artikel was net als het hierboven genoemde 
artikel 58q geen onderdeel van de zesde verlenging van de Twm. Gelet op het antwoord op vraag 10a is 
deze grondslag daarmee geen onderdeel van het wetsvoorstel. Het wetsvoorstel biedt daarom geen 
specifieke grondslag voor het sluiten van kinderopvang locaties. 
 
Vraag 11 
De regering heeft uitdrukkelijk verklaard dat op principiële gronden geldt dat niemand verplicht kan 
worden om zich tegen zijn wil te laten vaccineren indien een vaccin beschikbaar is dat bescherming biedt 
tegen een infectieziekte die als A1-ziekte is aangemerkt. 
 
Vraag 11a 
Waarom is in de Wpg niet een voorschrift opgenomen waarin dit tot uitdrukking wordt gebracht? 
 
Als eerste wil ik wijzen op de systematiek van dit wetsvoorstel, waaruit reeds volgt dat een 
vaccinatieplicht niet mogelijk is. Gelet op de Grondwet en de Europese en internationale 
mensenrechtenverdragen is het noodzakelijk om voor eventuele toekomstige maatregelen, ten behoeve 
van de bestrijding van een (dreigende) epidemie van infectieziekten in de groep A1, die raken aan 
grondrechten een formele wettelijke basis te creëren. In deze wettelijke grondslag moeten ook 
uitdrukkelijk inhoudelijke criteria worden opgenomen om voorzienbaar te maken welke maatregelen met 
lagere regelgeving kunnen worden getroffen. Met dit wetsvoorstel wordt een dergelijk gelaagd systeem 
van regelgeving en uitvoering voorgesteld, waarbij maatregelen worden genomen op basis van in het 
wetsvoorstel opgenomen specifieke bevoegdheidsgrondslagen en waarbij telkens de vereiste 
noodzakelijkheid en proportionaliteit van de maatregelen worden beoordeeld. Een vaccinatieplicht is dus 
enkel mogelijk indien dit wetsvoorstel hiervoor zou voorzien in een bevoegdheidsgrondslag. Dit is niet het 
geval en explicitering hiervan in een bepaling in de Wpg is dus niet nodig. 
 
Voor de volledigheid merk ik het volgende op. Vaccinatie is in beginsel vrijwillig. De basis hiervoor ligt in 
artikel 11 van de Nederlandse grondwet waarin het recht op onaantastbaarheid van het lichaam staat en 
in artikel 8 van het Europees Verdrag tot bescherming van de Rechten van de Mens waarin het recht 
staat om zelf te beschikken over de lichamelijke integriteit. Een vaccinatieplicht zou enkel overwogen 
mogen worden indien er geen even doeltreffende alternatieven zijn (subsidiariteit) en het belang van 
vaccineren voor de volksgezondheid opweegt tegen inperkingen van het recht op autonomie, lichamelijke 
integriteit en vrijheid van levensovertuiging (proportionaliteit). Dit was bij de bestrijding van de covid-19-
epidemie niet het geval. 
 
Vraag 11b 
Laat het wetsvoorstel ruimte voor exploitanten van publieke plaatsen om van gegadigden die toegang 
wensen, te verlangen dat zij aantonen over een vaccinatiebewijs te beschikken? Geldt dat ook voor 
werkgevers en voor winkeliers? 
 
Op de private markt geldt het beginsel van contractsvrijheid, dit betekent dat private partijen in beginsel 
de inhoud van de contracten bepalen. Op basis hiervan kunnen exploitanten bijvoorbeeld voorwaarden 
stellen aan de toegang tot een gebouw voor klanten. 
 
Vaccinatie is in beginsel vrijwillig. De basis hiervoor ligt in artikel 11 van de Nederlandse grondwet waarin 
het recht op onaantastbaarheid van het lichaam staat en in artikel 8 van het Europees Verdrag tot 
bescherming van de Rechten van de Mens waarin het recht staat om zelf te beschikken over de 
lichamelijke integriteit. Daarnaast is het verwerken van een vaccinatiebewijs een inperking van het recht 
op privacy. Deze grondrechten gelden niet direct tussen burgers maar hebben wel indirecte werking via 
de normen van de redelijkheid en billijkheid (art. 6:248 lid 1 en 2 van het Burgerlijk Wetboek (BW)) of 
openbare orde en goede zeden (art. 3:40 BW). Specifiek is het daarom de vraag of de grondrechten 
beperking van een vaccinatiebewijs in strijd is met de redelijkheid en billijkheid of de openbare orde en 
goede zeden. 
 
Beiden normen vergen een afweging van de feiten en omstandigheden van het geval. Hierbij moeten de 
belangen van beide contractpartijen worden betrokken. Aan de ene kant het belang van de individuele 
ondernemer: bijvoorbeeld met een vaccinatiebewijs kan hij de dienst op grotere schaal blijven 
voortzetten, waarbij het gezondheidsrisico wordt beperkt. Hoe zwaar dit belang dient te worden gewogen 
is in abstractie niet te zeggen. Aan de andere kant is er het belang van de burger: een vaccinatiebewijs is 
een aanzienlijke inperking van de grondrechten op privacy en lichamelijk integriteit. 
 
Deze belangenafweging dient te worden gemaakt voor elk afzonderlijk geval, deze belangenafweging kan 
bijvoorbeeld anders uitvallen voor de verschillende sectoren. Deze belangenafweging kan zelfs 
verschillend uitvallen binnen een sector. Het is daarom niet mogelijk om in algemeenheid aan te geven of 
sectoren op eigen initiatief een vaccinatiebewijs kunnen verplichten. Het wetsvoorstel verandert deze 
40 / 121
