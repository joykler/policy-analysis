opengesteld voor het publiek. 
 
Vraag 16 
De regering heeft aangegeven dat het wetsvoorstel niet voorziet in de bevoegdheid om het gebruik van 
een ctb te regelen. Ingevolge het voorgestelde artikel 58i kan de minister bepalen dat evenementen 
slechts mogen worden georganiseerd onder door hem te stellen voorwaarden. 
Uit welk wettelijk voorschrift volgt dat de minister niet bevoegd is als voorwaarde te stellen dat 
uitsluitend bezoekers mogen worden toegelaten die een vaccinatiebewijs kunnen tonen? 
 
De inzet van een vaccinatiebewijs als voorwaarde voor de toegang tot evenementen kan een inbreuk zijn 
op grondrechten, zoals het recht op zelfbeschikking, op lichamelijke integriteit en op vrijheid van 
gedachte, geweten en godsdienst. Gelet op de Grondwet en de Europese en internationale 
mensenrechtenverdragen is het noodzakelijk om voor eventuele toekomstige maatregelen die raken aan 
grondrechten een formele wettelijke basis te creëren. In deze wettelijke grondslag moeten ook 
uitdrukkelijk inhoudelijke criteria worden opgenomen om voorzienbaar te maken welke maatregelen met 
lagere regelgeving kunnen worden getroffen. Met dit wetsvoorstel wordt een dergelijk gelaagd systeem 
van regelgeving en uitvoering voorgesteld, waarbij maatregelen worden genomen op basis van in het 
wetsvoorstel opgenomen specifieke bevoegdheidsgrondslagen en waarbij telkens de vereiste 
noodzakelijkheid en proportionaliteit van de maatregelen worden beoordeeld. Het wetsvoorstel bevat dus 
specifieke wettelijke grondslagen voor grondrechtsbeperkende maatregelen. In het wetsvoorstel is 
bijvoorbeeld in de artikelen 58q en 58s opgenomen dat onder de te stellen voorwaarden en beperkingen 
de verplichting om te beschikken over een vaccinatiebewijs kan behoren. Dat is niet het geval bij de op 
grond van artikel 58i te stellen voorwaarden. Hieruit volgt dat er geen specifieke grondslag is voor het 
verplichten van een vaccinatiebewijs als voorwaarde voor toegang tot een evenement. 
 
Vraag 17 
In het voorgestelde artikel 58n worden bevoegdheden toebedeeld die ertoe kunnen leiden dat een 
persoon die in een zorglocatie verblijft, geen gewoon bezoek zal mogen ontvangen of – indien deze de 
zorglocatie verlaat voor een bezoek aan anderen – bij terugkeer geen toegang meer tot zijn 
verblijfsruimte zal worden geboden, terwijl niet is komen vaststaan dat deze persoon lijdt aan een 
infectieziekte behorend tot groep A1 of dat er gegronde redenen zijn om aan te nemen dat deze 
betrokkene daaraan lijdt (zoals geformuleerd in artikel 31, eerste lid, onder a, van de Wpg). 
Deelt de regering de opvatting van de PvdD-fractieleden dat de toepassing van wat een ‘collectieve 
maatregel’ wordt genoemd, individueel uitwerkt op een wijze die vergelijkbaar is met de uitwerking van 
de voorschriften en maatregelen die in hoofdstuk V, paragraaf 3, van de Wpg als van individuele aard 
worden aangemerkt? Zo nee, op grond van welke argumenten wordt die conclusie getrokken? 
 
Ik deel de opvatting van de leden van de PvdD-fractie ten dele. In paragraaf 3, hoofdstuk V, van de Wpg 
zijn grondslagen opgenomen om maatregelen tot isolatie, medisch onderzoek en quarantaine te treffen 
bij individuen. De isolatiemaatregel houdt in dat de burgemeester of de voorzitter van de veiligheidsregio 
een persoon ter isolatie kan laten opnemen in het ziekenhuis, en in bepaalde gevallen doen onderzoeken 
door een arts. De quarantainemaatregel (artikel 35) houdt in dat de burgemeester of de voorzitter van de 
veiligheidsregio een persoon kan onderwerpen aan quarantaine, dit kan onder voorwaarden in de woning 
van de af te zonderen persoon. Tijdens de quarantaine wordt medisch toezicht verricht (artikel 35, derde 
lid). Bij toepassing van artikel 58n is geen sprake van een dergelijke situatie. Immers, ingevolge die 
bepaling kan de toegang tot de zorglocatie worden beperkt. De thuisquarantaine (artikel 58r) werkt wel 
zodanig uit dat een persoon op een locatie moet verblijven. Het gaat hier echter altijd om een 
zelfgekozen locatie. De maatregelen werken dus niet geheel op dezelfde wijze uit. 
 
Vraag 18 
Blijkens de voorschriften van hoofdstuk V, paragraaf 4, van de Wpg heeft de wetgever voorzien in 
strenge procedurele waarborgen en in bijzondere beroepsmogelijkheden voor iemand die aan de 
maatregel van isolatie of quarantaine wordt onderworpen. Waarom zouden voor een bewoner in een 
zorglocatie die niet ‘naar buiten mag’ en die geen gewoon bezoek mag ontvangen, zodat er feitelijk een 
situatie van isolatie of quarantaine aan de orde is, niet minimaal dezelfde waarborgen moeten gelden? 
Kan de regering daarop reflecteren? 
 
In hoofdstuk V, paragraaf 4 zijn waarborgen opgenomen voor de rechterlijke toetsing van de 
maatregelen tot isolatie, medisch onderzoek en quarantaine. Indien een dergelijke individuele 
quarantaine- of isolatiemaatregel wordt getroffen, moet de burgemeester of de voorzitter van de 
veiligheidsregio de officier van justitie op de hoogte brengen en besluit deze officier over de voortzetting 
van de maatregel. De persoon tegen wie de maatregel is getroffen, kan de rechter verzoeken de 
maatregel op te heffen.  
 
45 / 121
