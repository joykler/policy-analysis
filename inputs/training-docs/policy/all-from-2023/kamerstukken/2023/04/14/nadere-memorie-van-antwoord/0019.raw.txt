maatschappelijke en economische gevolgen van de voorstellen van het kabinet ter bestrijding van het 
coronavirus en eventuele andere infectieziekten met pandemisch potentieel. De leden van het MIT 
brengen een brede maatschappelijke en economische expertise mee. Daarnaast maakt het MIT gebruik 
van een kring aan vaste experts bestaande uit het CPB, SCP, PBL, SER en de Gedragsunit RIVM. Tot slot 
kan het MIT gebruikmaken van een varierende kring aan experts, wanneer expertise op deelonderwerpen 
gewenst is. Dit kan ook betrekking hebben op grondrechten.  
 
Bij het nemen van maatregelen zal het kabinet altijd afwegen, en in de toelichting bij de regeling 
uiteenzetten, hoe deze maatregelen zich verhouden tot grondrechten en het maatschappelijk welzijn. 
Deze afweging is geëxpliciteerd in artikel 58b. Het kabinet verricht dus altijd een materiële 
grondrechtentoets en betrekt hierbij ingewonnen adviezen zoals van het MIT. 
 
Kan de regering aangeven in hoeverre bij collectieve maatregelen wordt getoetst hoe deze zich 
verhouden tot grondrechten en verdragen en in hoeverre deze toetsing plaatsvindt middels externe 
(contra)expertise? Kan de regering daarbij expliciet ingaan op hoe wordt omgegaan met de 
werkzaamheid van maatregelen en de vereisten van proportionaliteit en subsidiariteit? Kan de regering 
specifiek uitsluiten dat er bij collectieve maatregelen sprake kan zijn van leeftijdsdiscriminatie, 
bijvoorbeeld door een bepaalde leeftijdscategorie verplicht andere maatregelen op te leggen dan andere? 
Kan de regering tevens aangeven welke mogelijkheden voor rechtsbescherming voorzien zijn voor 
individuen die bezwaar hebben tegen collectieve maatregelen? 
 
Telkens wanneer (collectieve) maatregelen worden voorgesteld, worden deze getoetst aan de Grondwet 
en mensenrechtenverdragen. Dat geldt dus ook voor de collectieve maatregelen. De regering laat zich 
hierbij gevraagd en ongevraagd adviseren over tenminste de medische, epidemiologische en sociaal-
maatschappelijke aspecten. Het kabinet beschikt doorgaans zelf over de benodigde expertise om 
maatregelen aan grondrechten te toetsen, waarbij in het kader van proportionaliteit de balans wordt 
opgemaakt tussen de negatieve gevolgen die maatregelen hebben voor de vrije uitoefening van 
grondrechten enerzijds en de het belang van het bestrijden van de epidemie anderzijds. Hierbij betrekt 
het kabinet ingewonnen adviezen zoals van het MIT. In het kader van subsidiariteit wordt bovendien 
gekeken of de benodigde effectieve bestrijding van de epidemie kan worden gerealiseerd met 
alternatieve middelen die een kleinere impact op grondrechten hebben. 
 
Dit wetsvoorstel maakt het in artikel 58e, eerste lid, sub b nadrukkelijk mogelijk om bij het nemen van 
maatregelen te differentiëren tussen personen op basis van leeftijd. Dergelijke differentiatie moet wel zijn 
gerechtvaardigd door omstandigheden. Dit kan bijvoorbeeld zijn dat de infectieziekte personen van 
verschillende leeftijden significant anders treft. Waterpokken is bijvoorbeeld een ziekte die bij jonge 
kinderen vooral tot tijdelijk ongemak leidt, maar die voor volwassenen levensbedreigend kan zijn. In een 
hypothetische epidemie van waterpokken kan het daarom gerechtvaardigd zijn om collectieve 
maatregelen te nemen waarvan jonge kinderen zijn uitgezonderd. Dit is geen leeftijdsdiscriminatie, 
omdat hier een objectieve rechtvaardiging voor bestaat. Onderscheid is pas discriminatie indien dat 
onderscheid ongerechtvaardigd is. 
 
Individuen die menen in hun rechten te zijn geschaad als gevolg van collectieve maatregelen kunnen zich 
wenden tot de (civiele) rechter. 
 
Kan de regering verduidelijken of er bij het instellen van collectieve maatregelen scenario’s worden 
opgesteld als leidraad voor de regering om deze maatregelen weer te kunnen versoepelen of op te 
heffen? Kan de regering tevens toelichten hoe en met welke expertise deze scenario’s opgesteld en 
afgewogen worden? Kan de regering ook hierbij expliciet aangeven hoe wordt omgegaan met de 
vereisten van proportionaliteit en subsidiariteit? Kan de regering daarbij ook aangeven of transparantie 
van informatie over deze scenario’s het uitgangspunt zal zijn? 
 
Denken in scenario’s is een belangrijk instrument in de strategische beleidsvorming en bij 
crisisbeheersing. Scenario’s helpen ons om tijdens een pandemie te anticiperen op het mogelijke verloop 
van een uitbraak (zie ook artikel 58y). Dat maakt mogelijke stappen en interventies inzichtelijk. Ook in 
de voorbereiding op potentiële pandemieën helpen scenario’s ons om te anticiperen, te oefenen en te 
toetsen.  
 
Tijdens een uitbraak wordt voor het instellen en afschalen van maatregelen gebruik gemaakt van 
modellering. In de modellering worden verschillende maatregelen tegen elkaar afgezet. . De uitkomsten 
van deze modellering worden meegenomen in de afweging van de proportionaliteit en subsidiariteit van 
maatregelenpakketten. Deze modellering wordt doorlopend geëvalueerd en gevalideerd aan de hand van 
het daadwerkelijke verloop van de epidemie en de actuele context.  
 
19 / 121
