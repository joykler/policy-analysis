Indien een bewoner van een zorglocatie in thuisquarantaine moet, als bedoeld in artikel 58r betekent dit 
dat een bewoner niet naar buiten mag en geen bezoek kan ontvangen.  
In de betreffende ministeriële regeling waarmee in een maatregel op grond van artikel 58r wordt 
aangekondigd, wordt bepaald hoe lang de maatregel duurt. Artikel 58t voorziet in waarborgen voor de 
rechtsbescherming; de burgerlijke rechter kan altijd worden verzocht om opheffing van de 
thuisquarantaine. 
 
Gelet op de aard en omvang van een A1-infectieziekte en het verschil in de uitwerking van de 
maatregelen zoals beschreven in de reactie op vraag 17 van deze leden, acht ik de betreffende 
onderdelen van dit wetsvoorstel gerechtvaardigd. 
 
Vraag 19 
Is de regering het met de PvdD-fractieleden eens dat vanuit grondrechtelijke bescherming voor het geval 
van vrijheidsbeperking als feitelijk gevolg van toepassing van een maatregel op grond van het 
voorgestelde artikel 58n, zwaardere wettelijke waarborgen en beroepsmogelijkheden zouden moeten 
gelden dan bij isolatie op grond van artikel 31 van de Wpg, nu immers in dat laatste geval uitgangspunt 
is dat het gaat om een persoon die lijdt aan de infectieziekte of van wie dat aannemelijk is, terwijl dat in 
het eerste geval niet is vastgesteld? Zo nee, op grond van welke argumenten wordt die conclusie 
getrokken? 
 
Voor de inzet van beide genoemde maatregelen geldt dat deze moeten voldoen aan de daarvoor 
geldende wettelijke en jurisprudentiële waarborgen voor inmenging in de door het grondrecht 
beschermde vrijheid. In de basis betreffen dit dezelfde voorwaarden bij alle maatregelen (noodzaak gelet 
op doel, daadwerkelijke geschiktheid, proportionaliteit en subsidiariteit). Bij de concrete toepassing van 
die afweging kunnen er uiteraard wel verschillen optreden, in het bijzonder in de 
proportionaliteitsafweging. Of de persoon op wie een maatregel zich richt vermoedelijk of bevestigd 
besmet is, is voor de afweging van de proportionaliteit weliswaar relevant, maar geenszins allesbepalend. 
De genoemde maatregelen kennen ook een verschillende mate van ingrijpen in iemands persoonlijke 
leven. Bij toepassing van artikel 31 Wpg wordt een persoon tegen diens wil gedwongen in een ziekenhuis 
opgenomen. Dit heeft een zeer grote impact op het leven van die persoon. Ik zie het dan ook geenszins 
als vanzelfsprekend dat dit een lichtere beperking van grondrechten zou zijn dan toepassing van artikel 
58n, waarbij voorwaarden en omkaderde beperkingen kunnen worden gesteld aan het toelaten van 
bezoek in zorglocaties. Dit temeer nu in artikel 58n een basisniveau van bezoekmogelijkheden wordt 
gegarandeerd. Het enkele feit dat de toepassing van artikel 58n ook bewoners raakt die niet 
(vermoedelijk) besmet zijn maakt dit niet per se anders. Ik ben het gezien het bovenstaande niet met de 
leden eens dat voor toepassing van een maatregel op grond van artikel 58n zwaardere wettelijke 
waarborgen en beroepsmogelijkheden zouden moeten gelden van voor isolatie op grond van artikel 31 
Wpg. 
 
Vraag 20 
Als men inziet dat het op grond van een voorschrift van de voorgestelde paragraaf 8 beperken van de 
vrijheid van iemand van wie niet is vastgesteld dat hij ziek is, grondrechtelijk meer problematisch is dan 
het beperken van de vrijheid van iemand die lijdt aan een A1-ziekte (of van wie dat aannemelijk is), 
komt bij toepassing van het voorgestelde artikel 58n de volgende vraag op. 
Als van een bewoner van een zorglocatie niet is vastgesteld dat hij lijdt aan een A1-ziekte of met een 
zieke zodanig in aanraking is geweest dat aannemelijk is dat hij met een A1-ziekte besmet is, behoort 
dan niet te gelden dat deze bewoner op grond van artikel 58n niet in zijn bewegingsvrijheid mag worden 
beperkt en niet van contacten met de buitenwereld mag worden afgesloten, zolang de bewoners die 
vrezen dat zij mogelijk besmet raken als andere bewoners bezoek ontvangen of de zorglocatie verlaten 
en weer terugkeren, ervoor kunnen kiezen in isolatie te gaan? Kan de regering daarop reflecteren? 
 
Artikel 58n bevat geen mogelijkheden om bewoners te beperken in hun bewegingsvrijheid, de mogelijke 
beperkingen gelden voor bezoekers, niet voor bewoners. Ook bevat het wetsvoorstel waarborgen (zie 
artikel 58n, vijfde lid) die voorkomen dat bewoners van de buitenwereld worden afgesloten. Ik kan dan 
ook niet meegaan in de redenering van de leden van de PvdD-fractie dat enkel omdat bezorgde bewoners 
in isolatie zouden kunnen gaan, dús van andere bewoners niets verwacht mag worden. In zorglocaties 
wonen mensen met een kwetsbare gezondheid samen. In een epidemie hebben de gedragingen van de 
ene bewoner dan ook al snel gevolgen voor de veiligheid van anderen. Alle bewoners hebben dan ook 
een gedeelde verantwoordelijkheid voor de gedeelde veiligheid, een ‘ieder voor zich’-aanpak leidt er juist 
toe dat kwetsbare bewoners toch van de buitenwereld afgesloten zouden raken, wat dit artikel juist 
wenst te voorkomen. 
 
Vraag 21 
In het voorgestelde artikel 58o is een regeling getroffen voor bedrijfsmatig personenvervoer. Daarover 
hebben de PvdD-fractieleden de volgende vragen. 
46 / 121
