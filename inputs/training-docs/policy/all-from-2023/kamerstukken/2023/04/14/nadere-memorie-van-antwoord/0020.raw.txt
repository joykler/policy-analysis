Vervolgens wordt door het kabinet een afweging gemaakt waarin verschillende belangen en doelen 
worden meegenomen. Het kabinet zal hierbij aandacht blijven besteden aan de dilemma’s en 
overwegingen die bij het maken van dergelijke afwegingen komen kijken. Dit komt, zoals de leden van 
de PVV-fractie terecht aangeven, transparantie over de besluitvorming ten goede. 
 
Omdat scenario’s en modellering zo belangrijk zijn, zet ik in het kader van het beleidsprogramma 
42
Pandemische Paraatheid in op verdere doorontwikkeling van deze instrumenten. In het kader van tijdig 
anticiperen en toetsen ben ik momenteel met het RIVM in gesprek hoe het best in kaart kan worden 
gebracht wat er aan ziektebeelden op ons afkomt en wat er verder nodig is voor de uitwerking van 
diverse scenario’s. Daarnaast wordt onder andere gewerkt aan kennisversterking over modellering, 
gedrag en (virus)verspreiding en detectie. Beter zicht krijgen op verschillende factoren draagt ook bij aan 
meer voorspelbaarheid van de effectiviteit van verschillende interventies. 
 
In hoeverre evalueert de regering de effectiviteit van de collectieve maatregelen tijdens een pandemie en 
op welke manier en binnen welk tijdpad worden de bevindingen ervan bekendgemaakt? 
 
Gedurende de bestrijding van de epidemie van covid-19 zijn de effecten van de maatregelenpakketten en 
de verspreiding van het virus voortdurend gemonitord. Hierbij is gebruik gemaakt van modellering door 
het RIVM en evaluatie van eerdere maatregelen. Deze modellering wordt doorlopend geëvalueerd en 
gevalideerd aan de hand van het daadwerkelijke verloop van de epidemie en de actuele context. 
Inzichten hieruit worden meegenomen bij het opstellen van nieuwe maatregelen. Zo wordt steeds 
wetenschappelijke toetsing uitgevoerd om te controleren of het vooraf gemodelleerde effect in 
werkelijkheid ook uitpakt zoals voorspeld. 
 
Ook is er intensief contact tussen internationale experts om van elkaar te leren. Dit is een doorlopende 
exercitie, waarin het RIVM vanuit Nederland een internationaal gewaardeerde partner is. Het RIVM 
inventariseert op dit moment in Europees verband hoe de maatregelenpakketten en hun effecten in 
verschillende landen onderling geëvalueerd kunnen worden.  
 
Daarnaast wordt ingezet op kennisontwikkeling in het kader van het beleidsprogramma Pandemische 
Paraatheid. Daarbij wordt onder andere gewerkt aan kennisversterking over modellering, gedrag en 
virusverspreiding en detectie. Beter zicht krijgen op verschillende factoren draagt ook bij aan meer 
voorspelbaarheid van de effectiviteit van verschillende interventies. 
 
Vanaf de start van de epidemie van covid-19 is er veel werk verzet om maximaal inzicht te geven in de 
epidemiologische effectiviteit en maatschappelijke (neven)effecten van maatregelen en 
maatregelenpakketten. Dit gebeurde op initiatief van het kabinet en ook op eigen initiatief vanuit 
verschillende kennisinstellingen, zoals het RIVM, ZonMw, SCP en bestaande onderzoeksgroepen die niet 
aan de overheid gelieerd zijn. Het betreft zowel reeds lopende initiatieven die zijn uitgebreid, alsook 
nieuwe initiatieven die zijn opgezet gedurende de covid-19-epidemie. De uitkomsten van lopende 
onderzoeken worden gebruikt door de kennispartners om de informatiepositie verder te versterken. 
 
De minister van VWS heeft aan ZonMw opdracht gegeven om 2 miljoen euro additioneel budget binnen 
het ZonMw covid-19-programma in 2023 te gebruiken voor onderzoek naar effecten van maatregelen en 
inrichting van duurzame monitoring. Daarnaast is de minister met het RIVM in gesprek om vanuit hun 
wettelijke taakstelling de mogelijkheden te verkennen om effectiviteit van combinaties van verschillende 
maatregelen te onderzoeken, evenals de timing hiervan, mede vanuit de internationale context.  
 
Tot slot voorziet artikel 58y in een bepaling in verband met de monitoring van maatregelen. Hiermee is 
deze bepaling in lijn gebracht met een belangrijke aanbeveling van de Onderzoeksraad voor Veiligheid 
(OVV), waarin onder andere wordt gepleit voor een monitoring van de effecten van maatregelen. Het 
kabinet heeft begin januari een reactie op dit rapport naar de beide Kamers der Staten-Generaal 
gestuurd. 
 
Kan de regering toelichten op welke wijze waarborgen voor de privacy van burgers bij de invoering van 
collectieve maatregelen worden meegenomen en op welke wijze hiervoor expertise en eventuele contra-
expertise wordt ingezet? Kan de regering daarbij tevens aangeven hoe bij een collectieve maatregel 
wordt bepaald welke gegevens er verzameld worden? Hoe worden deze verwerkt en met welke afspraken 
en waarborgen, zowel juridisch als qua dataveiligheid? Kan de regering daarbij tevens aangeven in 
hoeverre deze gegevensverwerving en -verwerking gebeurt op een voor burgers altijd inzichtelijke 
manier? Kan de regering aangeven of ook voorzien is in een procedure en termijn van vernietiging van 
privacygevoelige data die gebruikt worden bij collectieve maatregelen? 
 
 
42
 Kamerstukken I 2021/22, 25 295, AG. 
20 / 121
