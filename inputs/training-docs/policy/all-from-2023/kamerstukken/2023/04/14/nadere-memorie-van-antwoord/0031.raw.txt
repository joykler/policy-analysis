een dusdanig contact met een lijder of een vermoedelijke lijder aan een infectieziekte behorend tot groep 
A heeft gehad, dat deze persoon mogelijk met dezelfde infectieziekte is geïnfecteerd (artikel 35, eerste 
lid, onder a). Deze persoon hoeft dus niet zelf besmet te zijn. 
 
De Wpg bevat bovendien diverse bepalingen op grond waarvan er bij een gegrond of ernstig vermoeden 
van een ernstig gevaar voor de volksgezondheid maatregelen getroffen kunnen worden gericht op 
gebouwen, goederen, vervoermiddelen, havens en luchthavens. Zo kunnen bijvoorbeeld in geval van een 
directe dreiging van een epidemie van een infectieziekte behorend tot groep A maatregelen tegen een 
schip of luchtvaartuig worden genomen met betrekking tot de toelating tot of de onttrekking aan het vrije 
verkeer. Hierbij draagt de gezagvoerder van het schip of luchtvaartuig er bijvoorbeeld zorg voor dat na 
aankomst niemand het schip of luchtvaartuig betreedt of verlaat. In een dergelijke situatie kunnen de 
maatregelen zich dus ook richten op personen waarvan niet is vastgesteld dat ze besmet zijn. 
 
Een epidemie kan verschillende vormen en gedaanten aannemen. Een van de mogelijke varianten is een 
epidemie van een A1-infectieziekte. Kenmerkend van een dergelijke epidemie is dat het gaat om een 
infectieziekte, met een grote omvang, die breed om zich heen grijpt en zich niet door landsgrenzen laat 
tegenhouden. Of sprake is van een dergelijke infectieziekte zal mede aan de hand van de volgende 
indicatoren worden bepaald: de bevolking heeft weinig of geen immuniteit tegen de infectieziekte, de 
infectieziekte verspreidt zich gemakkelijk onder de bevolking, infecteert mensen en veroorzaakt zware 
gezondheidsklachten (bij een deel van de besmettingen). Voor A1-infectieziekten geldt dat voor de 
bestrijding ervan ook maatregelen noodzakelijk kunnen zijn die niet gericht zijn op een specifieke 
persoon (individu), of een specifieke locatie maar op een veel (grotere) groep of een (groter) gebied. In 
een dergelijke situatie is de A1-infectieziekte, gelet op de kenmerken daarvan, dusdanig onder de 
bevolking verspreid (of kan worden verspreid) dat de maatregelen zich zowel kunnen richten op personen 
die besmet zijn als personen waarvan niet is vastgesteld dat ze besmet zijn. Dit zijn de maatregelen 
gebaseerd op paragraaf 8 van hoofdstuk 5 van de Wpg (collectieve maatregelen). Dit is kort gezegd dus 
niet een wisseling van ‘grondhouding’, maar eerder een erkenning van het feit dat in de moderne, 
geglobaliseerde wereld bepaalde infectieziektes zich veel sneller onder de bevolking kunnen verspreiden 
dan in de Wpg tot nog toe is voorzien. Dit feit is de gehele samenleving de afgelopen jaren pijnlijk 
duidelijk geworden. 
 
Vraag 1b 
Is de regering het met voornoemde leden eens dat zo’n fundamenteel andere benadering van de burger 
een nog zwaardere toets verlangt of een maatregel die de bewegingsvrijheid van de burger beperkt, in 
zo’n geval grondrechtelijk wel door de beugel kan? Zo nee, waarom niet? Zo ja, hoe zou die zwaardere 
toets dan gestalte moeten krijgen? 
 
Hoewel ik het niet met deze leden eens ben dat het bij collectieve maatregelen gaat om een 
fundamenteel andere benadering van de burger, is het wel zo dat de impact van collectieve maatregelen 
aanzienlijk breder is dan die van individuele maatregelen. Mede hierom is in paragraaf 8 artikel 58b 
opgenomen, waarin expliciet wordt voorgeschreven dat de maatregelen moeten worden getoetst aan de 
voorwaarden van noodzaak, geschiktheid, proportionaliteit en subsidiariteit. Bovendien worden 
ministeriële regelingen die collectieve maatregelen bevatten vastgesteld door de minister van VWS 
samen met de minister van BZK, terwijl de minister van BZK niet betrokken is bij maatregelen op grond 
van andere delen van de Wpg. Dit verschil is precies ingegeven door de bijzondere impact die collectieve 
maatregelen hebben op grondrechten, die onder de verantwoordelijkheid van de minister van BZK vallen. 
Van een ‘zwaardere toets’ is overigens geen sprake, elke beperking van grondrechten moet voldoen aan 
de voorwaarden die de Grondwet, mensenrechtenverdragen en jurisprudentie daaraan stellen. Deze toets 
is niet onder te verdelen in een ‘lichte’ en een ‘zware’ variant. Wél is het zo dat bij de weging van 
proportionaliteit (die onderdeel is van deze toets) de omvang en ernst van de grondrechtenbeperking een 
rol speelt. Hoe groter de beperking van grondrechten, hoe groter het belang dat ermee wordt gediend 
moet zijn om de beperking proportioneel te laten zijn. 
 
Vraag 1c 
En mag die vrijheidsbeperking dan ook zover gaan dat de burger verboden wordt fysieke contacten met 
anderen te hebben? Kan de regering daarop reflecteren? 
 
Op grond van dit wetsvoorstel kunnen maatregelen worden genomen die fysieke contacten verhinderen. 
Dit is met name aan de orde bij de mogelijkheid om mensen te verplichten buiten woningen een veilige 
afstand te houden tot andere personen. Deze verplichting geldt niet binnen woningen en ook niet ten 
aanzien van o.a. huisgenoten, personen die eerste hulp verlenen en voor kinderen tot twaalf jaar. Ook is 
het mogelijk dat beperkingen van fysiek contact als voorwaarde worden gesteld voor het houden van 
evenementen. Het wetsvoorstel voorziet echter niet in een algeheel verbod op fysieke contacten met 
anderen. Ook hier geldt steeds dat de proportionaliteit en subsidiariteit van de maatregel wordt getoetst. 
 
31 / 121
