De regering heeft in de toelichting bij artikel 58b aangegeven dat de betekenis van dat artikel is dat aan 
de genoemde voorwaarden voor beperking van grondrechten moet zijn voldaan voordat maatregelen 
35
kunnen worden genomen. In de toelichting is ook duidelijk aangegeven dat deze voorwaarden 
geenszins nieuw zijn. Zij zijn in de loop der decennia uitgekristalliseerd in de jurisprudentie, in het 
bijzonder die van het Europees Hof voor de Rechten van de Mens. Deze voorwaarden zijn in artikel 58b 
niet geïntroduceerd of gewijzigd, maar geëxpliciteerd om hun belang te benadrukken. Zoals te lezen is in 
de toelichting is voor de exacte betekenis en toepassing van deze voorwaarden dan ook niet de 
bewoording van artikel 58b leidend, maar de (internationale) jurisprudentie. Blijkens de toelichting op het 
amendement waarmee het woord ‘daadwerkelijk’ is toegevoegd was dit ook het uitgangspunt van het 
amendement. De indieners schrijven in de toelichting op het amendement: “Het toevoegen van het 
woord «daadwerkelijk» zorgt voor aansluiting bij jurisprudentie van het Hof van Justitie van de Europese 
Unie.” De regering stelt zich dan ook op het standpunt dat zowel voor als na toevoeging van het woord 
‘daadwerkelijk’ aan artikel 58b voor de exacte betekenis van het geschiktheidsvereiste moet worden 
gekeken naar de relevante jurisprudentie en dat de bewoording van artikel 58b die betekenis niet beoogt 
te wijzigen. Uit deze jurisprudentie blijkt dat de werking van de maatregel moet aansluiten bij de aard 
van het probleem. Het correct dragen van medische mond-neusmaskers is bijvoorbeeld een geschikte 
maatregel om verspreiding van ziektes tegen te gaan die zich via de luchtwegen verspreiden, maar is niet 
geschikt indien de infectieziekte zich verspreid via huidcontact of drinkwater. 
 
De bepaling of een maatregelenpakket daadwerkelijk geschikt voor het bestrijden van een epidemie, 
wordt door de ministers van VWS en BZK bepaald bij het opstellen van de ministeriële regeling. Zij 
betrekken daarbij alle relevante wetenschappelijke inzichten, mede bestaande uit de adviezen van het 
RIVM en een adviescommissie die adviseert over sociaal-maatschappelijke en economische impact (het 
MIT). De ministers leggen de ministeriële regeling met bijbehorende toelichting, waarin de geschiktheid 
van het maatregelenpakket wordt gemotiveerd, middels de voor- of nahangprocedure voor aan beide 
Kamers der Staten-Generaal. De Kamers kunnen zich daarbij onder andere uitspreken over de door de 
ministers gemaakte bepaling omtrent de effectiviteit, waarbij de Tweede Kamer de mogelijkheid heeft om 
de regeling te blokkeren. De beoordeling van de effectiviteit van een maatregelenpakket is aldus een 
regulier onderdeel van het besluitvormingssysteem, net als de beoordeling van proportionaliteit en 
subsidiariteit. 
 
In artikel 58b, sub c is expliciet opgenomen dat bij de weging van proportionaliteit naast grondrechten 
ook te allen tijde het maatschappelijk welzijn wordt meegewogen. De term ‘maatschappelijk welzijn’ 
moet in breedst mogelijke zin worden begrepen en omvat onder andere de mentale gezondheid. 
 
De regering zoekt bij het bestrijden van een epidemie altijd naar de aanpak die zo min mogelijk 
negatieve neveneffecten heeft. Uitgangspunt is dat wordt gekozen voor het minst ingrijpende pakket van 
maatregelen dat voldoende effectief is (in plaats van het meest effectieve maatregelenpakket). Dit 
subsidiariteitsbeginsel is een van de voorwaarden voor beperking van grondrechten die zijn 
uitgekristalliseerd in (internationale) jurisprudentie en dit beginsel is om het belang ervan te 
benadrukken expliciet genoemd in artikel 58b, sub d van dit wetsvoorstel. 
 
Vragen naar aanleiding van de planningsbrief over de Wpg-tranches 
 
In de planningsbrief over de Wpg-tranches van de minister van Volksgezondheid, Welzijn en Sport van 30 
36
maart 2023 staat op pagina 2: “De inhoud van de tranches komt voort uit het beleidsprogramma 
pandemische paraatheid, waarbij gebruik is gemaakt van evaluaties van en lessen tijdens de bestrijding 
van de covid-19-pandemie. U kunt hierbij denken aan verschillende evaluaties en onderzoeken van onder 
andere de Onderzoeksraad voor Veiligheid, het Verwey-Jonker Instituut en gesprekken met 
ketenpartners zoals het RIVM, GGD’en en GGD GHOR Nederland. Tevens worden wijzigingen, die al voor 
de covid19-pandemie in beeld waren en die bijdragen aan een versterking op het terrein van reguliere 
infectieziektebestrijding meegenomen in de voorstellen.” Kan de regering aangeven in hoeverre het 
gebruik van deze evaluaties ook op de eerste tranche Wpg-wijzigingen van toepassing is? Van welke 
evaluaties is voor die tranche specifiek gebruikgemaakt en op welke specifieke onderdelen? Kan de 
regering daarbij tevens uiteenzetten in hoeverre bij deze evaluaties ook is gekeken naar de 
neveneffecten van maatregelen, de proportionaliteit en (de gevolgen van) het aantasten van 
grondrechten? 
 
Het wetsvoorstel is met name gebaseerd op de algemene inzichten rondom de bestrijding van 
infectieziekten, gecombineerd met de ervaringen die zijn opgedaan bij de bestrijding van de covid-19-
epidemie. De OVV pleit in haar tweede deelrapport voor een monitoring van de effecten van 
 
35
 Kamerstukken II 2022/23, 36 194, nr. 9. 
36
 Kamerstukken I 2022/23, 25 295/36 194, BV. 
16 / 121
