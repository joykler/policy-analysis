Met het amendement Pouw-Verweij c.s. is het woord ‘daadwerkelijk’ toegevoegd aan de wetstekst. 
Tijdens de deskundigenbijeenkomst gaf Mevrouw De Jong aan dat dit betekent dat de regering feitelijk 
moet kunnen aantonen dat de maatregel effectief is. Uit de behandeling van het wetsvoorstel in de 
Tweede Kamer blijkt dat de minister denkt dat de omschrijving ‘daadwerkelijk’ hem geen belemmeringen 
oplegt om een maatregel in te voeren. De leden van de D66-fractie krijgen graag nader toegelicht 
waarom het feitelijk aantonen van effectiviteit volgens de regering mogelijk is, in een fase waarin een 
pandemie met een verwekker met wellicht onbekende kenmerken tot maatregelen noopt. Volgens de 
minister is ook achteraf de effectiviteit van de individuele maatregelen in de coronapandemie niet aan te 
tonen. Waarom zou dat dan in een volgende pandemie ten tijde van het instellen van een maatregel wel 
kunnen? De leden van de D66-fractie vragen de regering dit bij het antwoord te betrekken.  
De regering heeft in de toelichting bij artikel 58b aangegeven dat de betekenis van dat artikel is dat aan 
de genoemde voorwaarden voor beperking van grondrechten moet zijn voldaan voordat maatregelen 
31
kunnen worden genomen. In de toelichting is ook duidelijk aangegeven dat deze voorwaarden 
geenszins nieuw zijn. Zij zijn in de loop der decennia uitgekristalliseerd in de jurisprudentie, in het 
bijzonder die van het Europees Hof voor de Rechten van de Mens. Deze voorwaarden zijn in artikel 58b 
niet geïntroduceerd of gewijzigd, maar geëxpliciteerd om hun belang te benadrukken. Zoals te lezen is in 
de toelichting is voor de exacte betekenis en toepassing van deze voorwaarden dan ook niet de 
bewoording van artikel 58b leidend, maar de (internationale) jurisprudentie. Blijkens de toelichting op het 
amendement waarmee het woord ‘daadwerkelijk’ is toegevoegd was dit ook het uitgangspunt van het 
amendement. De indieners schrijven in de toelichting op het amendement: “Het toevoegen van het 
woord «daadwerkelijk» zorgt voor aansluiting bij jurisprudentie van het Hof van Justitie van de Europese 
Unie.” De regering stelt zich dan ook op het standpunt dat zowel voor als na toevoeging van het woord 
‘daadwerkelijk’ aan artikel 58b voor de exacte betekenis van het geschiktheidsvereiste moet worden 
gekeken naar de relevante jurisprudentie en dat de bewoording van artikel 58b die betekenis niet beoogt 
te wijzigen. Uit deze jurisprudentie blijkt dat de werking van de maatregel moet aansluiten bij de aard 
van het probleem. Het correct dragen van medische mond-neusmaskers is bijvoorbeeld een geschikte 
maatregel om verspreiding van ziektes tegen te gaan die zich via de luchtwegen verspreiden, maar is niet 
geschikt indien de infectieziekte zich verspreid via huidcontact of drinkwater. 
 
De bepaling of een maatregelenpakket daadwerkelijk geschikt is voor het bestrijden van een epidemie, 
wordt door de ministers van VWS en BZK bepaald bij het opstellen van de ministeriële regeling. Zij 
betrekken daarbij alle relevante wetenschappelijke inzichten, mede bestaande uit de adviezen van het 
RIVM en een adviescommissie die adviseert over sociaal-maatschappelijke en economische impact (het 
MIT). De ministers leggen de ministeriële regeling met bijbehorende toelichting, waarin de geschiktheid 
van het maatregelenpakket wordt gemotiveerd, middels de voor- of nahangprocedure voor aan beide 
Kamers der Staten-Generaal. De Kamers kunnen zich daarbij onder andere uitspreken over de door de 
ministers gemaakte bepaling omtrent de effectiviteit, waarbij de Tweede Kamer de mogelijkheid heeft om 
de regeling te blokkeren. De beoordeling van de effectiviteit van een maatregelenpakket is aldus een 
regulier onderdeel van het besluitvormingssysteem, net als de beoordeling van proportionaliteit en 
subsidiariteit. 
 
Ten aanzien van individuele geschiktheid van maatregelen merkt de regering op dat in een epidemie van 
een A1-infectieziekte snel ingrijpen nodig zal zijn. Maatregelen zullen dan ook niet één voor één worden 
genomen, maar als samenhangend pakket dat ook uitsluitend in zijn geheel kan worden beoordeeld op 
effectiviteit. Dit maakt het onmogelijk om een nauwkeurige kwantificering te geven voor de effectiviteit 
van individuele maatregelen. Dit geldt zowel voor, tijdens als na een epidemie. 
 
Vragen en opmerkingen van de leden van de PVV-fractie 
 
Vragen naar aanleiding van de memorie van antwoord 
De leden van de PVV-fractie lezen op pagina 32 van de memorie van antwoord in reactie op een van hun 
vragen: “Voor het daadwerkelijk aanwijzen van een infectieziekte als een A1-infectieziekte is een advies 
van experts noodzakelijk. De experts zullen de infectieziekte beoordelen aan de hand van een aantal 
indicatoren. De experts schatten onder andere in of er onder de bevolking immuniteit aanwezig is. Een 
infectieziekte waarvoor een groot deel van de bevolking niet immuun is, omdat het een nieuwe 
infectieziekte of een nieuwe vorm van een infectieziekte betreft, zal zich immers sneller kunnen 
verspreiden. De indicator verspreiding hangt daar ook mee samen. Een infectieziekte, die alleen door 
direct contact verspreidt, heeft minder pandemisch potentieel dan een infectieziekte waarbij men ook op 
enige afstand besmet kan raken. Ook dit aspect kunnen de experts meewegen.” Kan de regering 
verduidelijken hoe en op basis van welke criteria deze experts worden aangewezen? Kan de regering 
 
31
 Kamerstukken II 2022/23, 36 194, nr. 9. 
10 / 121
