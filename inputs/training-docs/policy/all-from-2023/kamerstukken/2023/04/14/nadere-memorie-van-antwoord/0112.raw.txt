woning. Om nog maar niet te spreken van de noodbevoegdheid in het voorgestelde artikel 58d, waarbij 
het volstrekt onbekend is welke maatregelen de minister kan treffen.  
 
Vraag K4 
In hoeverre voldoen de ministeriële regelingen die de minister kan uitvaardigen aan de Aanwijzingen voor 
de regelgeving? Hoe kan de Tweede Kamer binnen een week voldoende controleren of de aanwijzingen in 
de regeling zijn gevolgd?  
 
De Aanwijzingen voor de regelgeving vormen het kader dat wetgevingsjuristen van de centrale overheid 
in acht horen te nemen bij het opstellen van regelgeving. In deze aanwijzingen staan met name de 
wetgevingstechniek en de wetgevingskwaliteit centraal. Het uitgangspunt is dat ministeriële regelingen 
tot stand komen met toepassing van de aanwijzingen en daaraan voldoen. Er kunnen zich echter gevallen 
voordoen waarin toepassing van een aanwijzing uit het oogpunt van goede regelgeving niet tot 
aanvaardbare resultaten leidt. In dergelijke gevallen kan worden afgeweken van de Aanwijzingen. 
  
De termijn van een week waaraan in de vraag gerefereerd wordt, geldt voor het inroepen van het 
blokkeringsrecht. Ingevolge artikel 58c mag een regeling niet eerder worden vastgesteld dan na een 
voorhang van een week. Het blokkeringsrecht bedoeld in artikel 58c kan alleen binnen de 
voorhangtermijn worden ingeroepen. De Tweede Kamer als ook de Eerste Kamer kan echter te allen tijde 
controleren of de aanwijzingen voor de regelgeving in acht genomen zijn. Zij kunnen hiervoor 
gebruikmaken van het reguliere instrumentarium.  
 
Met betrekking tot de opmerkingen over aanwijzing 2.19 en inperking van de grondrechten wil ik graag 
het volgende opmerken. Gelet op de Grondwet en de Europese en internationale 
mensenrechtenverdragen is het noodzakelijk om voor eventuele toekomstige maatregelen, ten behoeve 
van de bestrijding van een (dreigende) epidemie van infectieziekten in de groep A1, die raken aan 
grondrechten een formele wettelijke basis te creëren. In deze wettelijke grondslag moeten ook 
uitdrukkelijk inhoudelijke criteria worden opgenomen om voorzienbaar te maken welke maatregelen met 
lagere regelgeving kunnen worden getroffen. Met dit wetsvoorstel wordt een dergelijk gelaagd systeem 
van regelgeving en uitvoering voorgesteld, waarbij maatregelen worden genomen op basis van in het 
wetsvoorstel opgenomen specifieke bevoegdheidsgrondslagen en waarbij telkens de vereiste 
noodzakelijkheid en proportionaliteit van de maatregelen worden beoordeeld. Anders dan deze leden 
lijken te veronderstellen bevat het wetsvoorstel dus specifieke wettelijke grondslagen voor 
grondrechtsbeperkende maatregelen die – nadat een infectieziekte als behorend tot de A1-groep is 
aangewezen en bevoegdheden in werking zijn gesteld – bij ministeriële regeling kunnen worden 
vastgesteld en ingevuld.  
 
Ook de Afdeling is van oordeel dat dit wetsvoorstel voldoet aan de door de Grondwet vereiste 
164
specificiteit. In het bijzonder acht de Afdeling het aanvaardbaar, gelet op de uitzonderlijkheid en 
tijdelijkheid van de noodsituaties waarop het wetsvoorstel betrekking heeft, dat de mogelijke beperking 
van grondrechten bij ministeriële regeling plaatsvindt op basis van genoemde specifieke 
bevoegdheidsgrondslagen. Ook de noodbevoegdheid (artikel 58d) acht de Afdeling, gegeven de zo nauw 
mogelijk omschreven situatie waarin hiervan gebruik gemaakt kan worden, een genoegzame grondslag, 
ook uit grondwettelijk perspectief. De Afdeling verwijst hierbij ook naar haar advies van 17 juni 2020 
over de Twm, waarin zij over de in dat wetsvoorstel opgenomen delegatiesystematiek een vergelijkbare 
165
conclusie trok . Voor de volledigheid merk ik op dat voorts, vanuit het oogpunt van democratische 
legitimatie, uitdrukkelijk is voorzien in parlementaire betrokkenheid bij deze gedelegeerde regelgeving 
(de maatregelen). Deze betrokkenheid krijgt vorm door een stelsel van gecontroleerde delegatie via een 
voorhangprocedure of in bepaalde gevallen, een nahangprocedure. Uitdrukkelijk merk ik op dat beide 
Kamers aldus ook betrokken zijn bij de afwegingen omtrent noodzaak en proportionaliteit. 
 
Gevoerde rechterlijke procedures en rechtsbescherming 
 
In het voorgestelde artikel 58b staat het doel, de noodzaak, de geschiktheid, de proportionaliteit en de 
subsidiariteit van een maatregel. Een dergelijk artikel was eerder ook in de reeds vervallen Twm 
opgenomen. Uit de gevoerde rechtszaken is echter gebleken dat de rechterlijke macht geen grondige 
materiële grondrechtentoetsing uitvoerde. Met uitzondering van een enkel geval in de 
avondklokprocedure (in eerste aanleg), werd een proportionaliteitstoets nooit uitgevoerd. De rechterlijke 
toetsing van coronamaatregelen richtte zich in de praktijk slechts op de vraag of het advies van het OMT 
evident onjuist was. Het OMT diende echter maar één belang en dat was bestrijding van de pandemie. 
 
164
 Kamerstukken II 2021/22, 36 194, nr. 4, p.14. 
165
 Zie het advies van de Afdeling advisering van de Raad van State van 17 juni 2020 inzake het voorstel van wet 
houdende Tijdelijke bepalingen in verband met maatregelen ter bestrijding van de epidemie van covid-19 voor de 
langere termijn (Tijdelijke wet maatregelen covid-19) (W13.20.0180/III), Kamerstukken II 2019/20, 35 526, nr. 4. 
112 / 121
