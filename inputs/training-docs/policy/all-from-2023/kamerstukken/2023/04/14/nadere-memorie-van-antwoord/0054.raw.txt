Vraag 26e 
Zien de PvdD-fractieleden het goed dat de conclusie dat het effect van de maatregelenpakketten in de 
reconstructie van de OVV is terug te zien, niet door de OVV zelf getrokken wordt? Zo nee, waarom niet? 
 
Deze conclusie volgt uit de door de OVV gemaakte reconstructie en wordt onderschreven door bij het 
RIVM uitgevoerde modellering van de effecten van maatregelen. De OVV constateert dat er geleerd moet 
worden van eerdere ervaringen en dat maatregelen geëvalueerd moeten worden ten behoeve van 
toekomstige besluitvorming. Hier ben ik in mijn brief aan de Tweede Kamer van 11 november 2022 
98
uitgebreid op ingegaan. Op dit moment lopen hierop verschillende vervolgacties. Zo heb ik ZonMw 
opdracht gegeven om additioneel budget binnen het ZonMw covid-19 programma in 2023 te gebruiken 
voor onderzoek naar effecten van maatregelen en inrichting van duurzame monitoring. Daarnaast ben ik 
met het RIVM in gesprek om vanuit haar wettelijke taak de mogelijkheden te verkennen om effectiviteit 
van combinaties van verschillende maatregelen te onderzoeken. Ik zal de Tweede Kamer hierover in de 
komende periode blijven informeren. 
 
Parlementaire betrokkenheid 
 
Vraag 27 
Het voorgestelde artikel 20a, eerste lid veronderstelt dat bij toepassing van artikel 20, eerste of tweede 
lid, van de Wpg niet alleen een ziekte als A1-ziekte kan worden aangemerkt, maar tevens bepalingen 
bedoeld in de voorgestelde paragraaf 8 in werking kunnen worden gesteld. De PvdD-fractieleden lezen in 
artikel 20, eerste en tweede lid niet dat deze mede betrekking hebben op de bevoegdheid om bepalingen 
van paragraaf 8 in werking te stellen. 
Kan de regering hierop reflecteren? 
 
Bij de toepassing van artikel 20, eerste of tweede lid, kunnen inderdaad bepalingen van hoofdstuk V, 
paragraaf 8, Wpg, in werking worden gesteld. Toepassing van deze artikelleden houdt in dit verband in 
dat een infectieziekte bij regeling van de minister van VWS wordt aangewezen als behorend tot groep A1. 
Bij deze toepassing, dus in de ministeriële regeling, moet ook worden bepaald welke bepalingen van de 
Wpg op de betreffende aangewezen infectieziekte van toepassing zijn. Dat volgt uit het derde lid van 
artikel 20, waarin gerefereerd wordt aan ‘In de regeling, bedoeld in het eerste of tweede lid, wordt 
bepaald (…).’ 
 
Vraag 28 
Wat betreft de ‘incorporatiewet’ die betrekking heeft op de aanwijzing van een ziekte als A1-ziekte, en de 
‘bekrachtigingswet’ die betrekking heeft op de inwerkingstelling van bepalingen van de voorgestelde 
paragraaf 8, is slechts geregeld dat het wetsvoorstel daartoe onverwijld aan de Tweede Kamer dient te 
worden aangeboden. De PvdD-fractieleden hebben daarover de volgende vragen. 
 
Vraag 28a 
Zien voornoemde leden het goed dat als de regering talmt met het indienen van een wetsvoorstel, dat 
niet van invloed is op de gelding van de aanwijzing als A1-ziekte en op de inwerkingstelling van de 
bepalingen van paragraaf 8? Zo nee, waarom niet? 
 
In het wetsvoorstel zoals dat voorlag bij de Afdeling gold een termijn van acht weken voor indiening van 
het wetsvoorstel, zoals ook op grond van de huidige Wpg geldt voor A-infectieziekten. De Afdeling was 
van oordeel dat de parlementaire zeggenschap in het voorstel verbeterd kon worden door daarin te 
regelen dat het wetsvoorstel niet binnen acht weken, maar onverwijld moet worden ingediend. Op die 
manier wordt bewerkstelligd dat het parlement zo snel mogelijk – en niet pas relatief lang nadat (een of 
meer van) de bevoegdheden van hoofdstuk V, paragraaf 8 kunnen worden ingezet – bij de beoordeling 
van de aanwijzing als A1-infectieziekte wordt betrokken, aldus de Afdeling. De Afdeling heeft daarom 
geadviseerd de termijn van acht weken te vervangen door de term ‘onverwijld’. De regering acht het met 
de Afdeling van belang dat het parlement zo snel als mogelijk betrokken wordt bij de beoordeling van de 
aanwijzing als A1-infectieziekte, gelet op het feit dat daarbij bevoegdheden van paragraaf 8 kunnen 
worden geactiveerd. Met de term onverwijld is daaraan uitdrukking gegeven. Een situatie die zich laat 
omschrijven als talmen (treuzelen) van de zijde van de regering acht ik derhalve geenszins wenselijk. In 
aansluiting bij de systematiek van andere noodwetgeving - waarin een koninklijk besluit onverwijld moet 
worden gevolgd door een voortduringswetsvoorstel - bevat dit wetsvoorstel geen specifieke voorziening 
voor een dergelijke, naar ik hoop hypothetische, situatie. Indien uw Kamer of de Tweede Kamer van 
oordeel is dat indiening van een wetsvoorstel onnodig lang op zich laat wachten, kan zij de minister van 
VWS met gebruikmaking van het regulier instrumentarium ter verantwoording roepen. 
 
Vraag 28b 
 
98
 Kamerstukken II 2022/23, 25 295, nr. 1966. 
54 / 121
