Verder kan het decentraal bevoegd gezag de plaatsen aanwijzen waar bepaalde maatregelen gelden, als 
de ministeriële regeling daarvoor de bevoegdheid toekent (artikel 58e). 
 
Tenslotte heeft de tot handhaving bevoegde instantie (waaronder het decentraal bevoegd gezag) 
discretionaire ruimte om de handhaving naar eigen inzicht vorm te geven. Gelet op het belang van 
samenhang in de handhaving is het streven om tot een integraal handhavingskader te komen. Daarbij 
worden bijvoorbeeld het Veiligheidsberaad, de Vereniging van Nederlandse Gemeenten en het Nederlands 
Genootschap van Burgemeesters betrokken. 
 
Vraag I15 
Hoe zorgt de regering er in crisissituaties voor dat verschillende belangen goed worden meegewogen? 
 
De belangrijkste opgave in het besluitvormingsproces is de weging van alle belangen en het komen tot 
een besluit in het algemene belang. Naast het besluit over de collectieve maatregelen dat het kabinet 
neemt, worden in verschillende fasen ook beide Kamers betrokken om het besluit democratisch legitiem 
te laten zijn. Het kabinet erkent dat dit een zeer zware taak is, zeker op momenten van grote 
onzekerheid, grote impact op de publieke gezondheid en grote impact op het individu. Voorafgaand aan 
een politiek besluit zal getracht worden alle kennis en expertise in te winnen om te komen tot een 
afgewogen besluit waarbij alle belangen zo goed mogelijk gewogen zijn. 
 
Vraag I16 
Hoe wordt er rekening gehouden met mogelijke sociaaleconomische gevolgen van de genomen 
maatregelen? 
 
Het kabinet zal zich in het geval van epidemieën breed laten adviseren. Zowel door het RIVM (vanuit het 
wetenschappelijk epidemiologisch perspectief), de uitvoeringspartners, als vanuit het ministerie van SZW 
met een adviescommissie die adviseert over sociaal-maatschappelijke en economische impact (het MIT). 
Deze adviezen geven onder meer de verschillende afwegingen tussen economische en 
volksgezondheidsbelangen aan, de uiteindelijke weging hiervan is aan het kabinet. 
 
Vraag I17 
Hoe worden burgers goed geïnformeerd over de maatregelen en hun nut? 
 
Goede, tijdige, eerlijke en duidelijke communicatie bij het bestrijden van een epidemie van A1-
infectieziekten is en blijft heel belangrijk. Het wetsvoorstel zelf kan bijdragen aan duidelijke 
communicatie, doordat het in artikel 58b duidelijk beargumenteert wanneer een maatregel mogelijk en 
passend kan zijn. Mocht het zover komen, dan is vanzelfsprekend meer nodig om die begrijpelijke en 
duidelijke communicatie vorm te geven. Hier zijn verder geen juridische waarborgen voor in te bouwen. 
Wel kunnen we bouwen op de ervaring die de afgelopen jaren is opgedaan. Denk hierbij aan de inzet in 
de richting van specifieke doelgroepen, het gebruik van duidelijke visuals en het inzetten van 
gedragsexpertise. 
 
Vraag I18 
Op welke wijze worden maatregelen getoetst op proportionaliteit en subsidiariteit? 
 
Indien ingrijpen noodzakelijk is, dan wordt ten aanzien van de proportionaliteit beoordeeld of het doel 
van de voorgestelde maatregelen in redelijke verhouding staat tot de te verwachten negatieve 
neveneffecten, met name de impact op de vrije uitoefening van grondrechten en het maatschappelijk 
welzijn. Indien er meerdere proportionele maatregelen beschikbaar zijn, dan wordt díe maatregel 
toegepast die de minste negatieve impact heeft op de vrije uitoefening van grondrechten en het 
maatschappelijk welzijn. 
 
Vraag I19 
Welke rol speelt internationale samenwerking in de aanpak van crises? 
 
Bij de aanpak van grensoverschrijdende volksgezondheidscrises zoals (dreigende) pandemieën, is 
internationale samenwerking van groot belang. Tijdens de covid-19-pandemie hebben Nederlandse 
experts veelvuldig contact gehad met experts wereldwijd. Dit geschiedde onder andere via officiële 
communicatiekanalen en netwerken van het ECDC en de WHO. Deze netwerken maken het mogelijk om 
snel kennis, expertise en ervaringen te delen om een (dreigende) pandemie zo effectief mogelijk te 
bestrijden. Deze netwerken wisselen voortdurend informatie uit over nieuwe potentiële 
96 / 121
