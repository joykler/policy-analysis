Vraag 21a 
Deelt de regering de opvatting van voornoemde leden dat artikel 58o ook betrekking heeft op 
bedrijfsmatig personenvervoer in vliegtuigen? Zo nee, op grond van welke argumenten wordt die 
conclusie getrokken? 
 
Artikel 58ois ook van toepassing op bepaalde vormen van bedrijfsmatig personenvervoer van personen in 
de lucht. Per ministeriële regeling worden de categorieën aangewezen. 
 
Vraag 21b 
Geeft het eerste lid van artikel 58o de bevoegdheid om internationaal bedrijfsmatig vervoer dat 
Nederland binnenkomt, te verbieden? Zo nee, op grond van welke argumenten wordt die conclusie 
getrokken? 
 
Artikel 58o, eerste lid, van het wetsvoorstel geeft de bevoegdheid tot het geheel of gedeeltelijk verbieden 
van bedrijfsmatig personenvervoer. Deze bevoegdheid kan alleen worden toegepast op het Nederlandse 
grondgebied. Op grond van artikel 58o, tweede lid, in combinatie met artikel 58p kunnen er bij 
ministeriele regeling aanvullende regels worden gesteld over het aanbieden van, de toegang tot en het 
gebruik van voorzieningen voor bedrijfsmatig personenvervoer, gebieden van waaruit de reiziger 
vertrekt, waaronder het vertrek vanuit gebieden in het buitenland of het reizen tussen het Europese deel 
van Nederland Bonaire, Sint Eustatius en Saba. 
 
Vraag 21c 
Zijn er bovennationale regelingen die de Nederlandse overheid verbieden om artikel 58o, eerste lid toe te 
passen op internationaal trein-, bus- of luchtvaartverkeer? Zo ja, welke regelingen zijn dat en waaruit 
volgt dat de Nederlandse overheid niet bevoegd is om artikel 58o toe te passen op bedrijfsmatig 
personenvervoer dat vanuit het buitenland Nederland binnenkomt? 
 
Artikel 58o, eerste lid, van het wetsvoorstel geeft de bevoegdheid tot het geheel of gedeeltelijk verbieden 
van bedrijfsmatig personenvervoer. Deze bevoegdheid kan alleen worden toegepast op het Nederlandse 
grondgebied. Het tweede lid geeft de bevoegdheid om regels te stellen over het aanbieden, de toegang 
tot en het gebruik van voorzieningen voor bedrijfsmatig personenvervoer binnen Nederland of met een 
bestemming in Nederland. Op basis van deze bevoegdheid kunnen dus regels worden gesteld ten 
opzichte van internationaal bedrijfsmatig vervoer wanneer deze vanuit Nederland vertrekt of hier 
aankomt. Dit geeft daarmee de Nederlandse staat jurisdictie om voorwaarden te stellen aan het 
aanbieden van bedrijfsmatig vervoer. Wat betreft boven-nationale regelingen geldt het volgende. Artikel 
3, tweede lid, van het Vierde Protocol bij het EVRM bepaalt dat aan niemand het recht mag worden 
ontnomen het grondgebied te betreden van de Staat, waarvan hij onderdaan is. Artikel 12, vierde lid, van 
het Internationaal Verdrag inzake Burgerrechten en Politieke Rechten bepaalt dat niemand willekeurig het 
recht mag worden ontnomen naar zijn eigen land terug te keren. Hieruit vloeit geen absoluut recht voort 
om zonder enige voorwaarden het grondgebied te betreden van de Staat waarvan een persoon 
onderdaan is, respectievelijk van het eigen land. Dit laat echter onverlet dat de te stellen voorwaarden 
niet zodanig vergaand mogen zijn dat het recht om te reizen feitelijk onder geen enkele omstandigheid 
meer kan worden uitgeoefend. In zoverre dienen de voorwaarden ook in concreto proportioneel te zijn. 
Bij de uitwerking van dit artikel in concrete maatregelen zal dit beginsel meegenomen worden. 
 
Vraag 21d 
Valt een vervoersmiddel dat voor bedrijfsmatig personenvervoer wordt gebruikt, onder ‘besloten plaats’ 
als bedoeld in het voorgestelde artikel 58a, eerste lid? Zo nee, op grond van welke argumenten wordt die 
conclusie getrokken? 
 
Een vervoersmiddel dat voor bedrijfsmatig personenvervoer wordt gebruikt valt niet onder een ‘besloten 
plaats’ als bedoeld in artikel 58a, eerste lid, Wpg. De definiëring van een ‘besloten plaats’ wijst specifiek 
op plaatsen die niet voor publiek openstaan. Hieronder vallen onder andere kantoorgebouwen, 
onderwijsinstellingen en behandelruimten in zorginstellingen. Woningen zijn eveneens besloten plaatsen.  
 
De definitie genoemd in de toelichting bij het wetsvoorstel ziet het bedrijfsmatig personenvervoer (zoals 
82
bijvoorbeeld een trein, metro, tram of bus) niet als een besloten plaats, maar een publieke plaats. 
Immers staan de vervoersmiddelen die voor bedrijfsmatig personenvervoer worden gebruikt in beginsel 
voor eenieder zonder aanzien des persoons open en zolang een persoon voldoet aan de eventueel 
gestelde eisen ten aanzien van het toegang en het verblijf (bijvoorbeeld een geldig toegangskaartje of 
reisdocument).  
 
 
82
 Kamerstukken II 2021/22, 36 194, nr. 3, p. 116. 
47 / 121
