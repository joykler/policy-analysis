personen die over een geldig vaccinatiebewijs beschikken) onderdeel kan zijn. En op dezelfde pagina: 
“Daarnaast biedt de herziene Wpg de mogelijkheid om, afhankelijk van de epidemiologische situatie en 
de beschikbaarheid van vaccins, personen die over een geldig vaccinatiebewijs beschikken en dit bewijs 
aan de vervoerder kunnen tonen, uit te zonderen van een testverplichting.” Kan de regering aangeven 
waarom een vaccinatiebewijs hier tóch weer als vrijgeleide wordt opgevoerd, terwijl iemand met een 
vaccinatie toch nog een infectieziekte kan overdragen? 
 
Bij het nemen van verplichtende collectieve maatregelen, zoals inreismaatregelen, wordt altijd een 
afweging gemaakt van noodzaak en proportionaliteit. Artikel 58q maakt het mogelijk om personen uit te 
zonderen van geldende inreisverplichtingen, bijvoorbeeld omdat men in het bezit is van een 
vaccinatiebewijs. 
 
Het effect van vaccinatie op besmetting en transmissie kan per (variant van een) ziekteverwekker 
verschillen. Uit verschillende wetenschappelijke studies blijkt overigens wel dat vaccinatie tegen covid-19 
zorgt voor een iets minder grote kans op besmetting door en overdracht van het SARS-CoV-2-virus en 
ernstige ziekte en sterfte kan voorkomen. Een dergelijk positief effect kan ook optreden bij toekomstige 
vaccinaties tegen toekomstige A1-infectieziektes. Dit maakt het wenselijk om in dit wetsvoorstel een 
uitzonderingsgrondslag op inreisverplichtingen op te nemen. Dit is ook van belang om de proportionaliteit 
van genomen maatregelen te waarborgen. 
 
Op pagina 44 stelt de regering: “De reden dat de voorzitter van de veiligheidsregio in eerste instantie 
bevoegd is, heeft te maken met de aard van de acute fase. Zo is er dan veel onbekendheid met de 
infectieziekte, zijn de effecten van de infectieziekte moeilijk in te schatten, is er (nog) weinig kennis over 
de infectieziekte voorhanden en bestaat er zowel onduidelijkheid over de benodigde aanpak om deze 
infectieziekte te bestrijden als de maatschappelijke impact hiervan. Daardoor is het noodzakelijk dat de 
uitvoering van taken en bevoegdheden, met het oog op de slagvaardigheid, zo gecoördineerd mogelijk op 
regionaal niveau plaatsvindt.” Kan de regering nader duiden waarom hier zo specifiek wordt ingezet op 
de aanpak op regionaal niveau, terwijl dit wetsvoorstel bij collectieve maatregelen in beginsel juist een 
top-down aanpak voorstaat vanaf landelijk niveau? Hoe verhoudt dit zich op een logische manier tot 
elkaar? 
 
De infectieziektebestrijding is binnen de Wpg een gedeelde taak van de rijksoverheid en decentraal 
bestuur. Afhankelijk van de ernst en omvang van een infectieziekte ligt de leiding van de bestrijding van 
een epidemie van een infectieziekte bij de burgemeester, de voorzitter van de veiligheidsregio of de 
minister van VWS. De burgemeester geeft leiding aan de bestrijding van een epidemie van een 
infectieziekte behorend tot groep B1, B2 of C. De voorzitter van de veiligheidsregio draagt zorg voor de 
bestrijding van een epidemie van een infectieziekte behorend tot groep A. Met dit wetsvoorstel wordt 
groep A opgedeeld in een groep A1 en A2. Indien een infectieziekte wordt aangewezen als een 
infectieziekte behorend tot groep A1 heeft de minister van VWS de leiding over de infectiebestrijding. Dit 
zijn infectieziekten met pandemisch potentieel. Kenmerkend is dat het daarbij gaat om een infectieziekte 
waartegen onder de bevolking geen of weinig immuniteit aanwezig is, deze infectieziekte mensen 
infecteert en zware klachten veroorzaakt (bij een deel van de besmettingen) en deze infectieziekte zich 
gemakkelijk verspreidt onder de bevolking. Bij een infectieziekte van dergelijke aard is het noodzakelijk 
om collectieve maatregelen op landelijk niveau te kunnen treffen. De bestrijding van de covid-19-
epidemie liet ons zien dat het treffen van landelijke maatregelen essentieel was om de verspreiding van 
het virus tegen te gaan. 
  
Om uitvoering te geven aan de maatregelen zijn ook enkele taken op decentraal niveau belegd. Het gaat 
om bestuursrechtelijke handhavingsbevoegdheden, aanwijzings- en bevelsbevoegdheden en de 
bevoegdheid om in bijzondere gevallen ontheffing te verlenen. De voorzitter van de veiligheidsregio is in 
eerste instantie het bevoegd gezag. Als de bestrijding niet meer vereist dat de uitoefening van 
bevoegdheden plaatsvindt door de voorzitter, komen de bevoegdheden bij uitsluiting toe aan de 
burgemeester. Deze bevoegdheden zijn complementair aan de nationale bevoegdheden. Daarmee 
verhouden de taken en bevoegdheden van de verschillende overheidslagen zich op een logische wijze tot 
elkaar en sluit het wetsvoorstel aan bij een belangrijk principe: wat lokaal kan, moet lokaal. 
 
In artikel 58b van het wetsvoorstel is sprake van een afwegingskader dat zodanig onderbouwd moet 
worden dat maatregelen daadwerkelijk geschikt zijn om het doel te bereiken. Kan de regering aangeven 
hoe bepaald moet worden of een maatregel ‘daadwerkelijk effectief’ is en wat daarvoor de bewijslast is? 
Kan de regering duiden welke handvatten voor democratische controle hierbij gebruikt kunnen worden? 
Kan de regering duiden in hoeverre bij de proportionele afweging de mentale volksgezondheid wordt 
meegewogen? Kan de regering voorts aangeven hoe de proportionaliteitstoets in dit kader wordt geduid 
in relatie tot de criteria hiervoor in internationale verdragen? Kan de regering tevens aangeven in 
hoeverre en op welke wijze bij het bepalen van de mate van daadwerkelijke effectiviteit, de subsidiariteit 
wordt overwogen, dus dat geen zwaarder middel wordt toegepast dan noodzakelijk? 
15 / 121
