Vraag 23c 
Als de regering van oordeel is dat de eis van ‘daadwerkelijk geschikt’ al sowieso zou gelden, ook als het 
amendement er niet zou zijn geweest, kan zij dan aangeven op welke wijze voorafgaande aan toepassing 
van (a) de maatregel van veilige afstand, (b) hygiënemaatregelen, (c) toepassing en gebruik van 
persoonlijke beschermingsmiddelen, (d) beperking van openstelling van publieke plaatsen, (e) beperking 
van evenementen, (f) de handhaving van de zorgplicht voor publieke en besloten plaatsen, (g) het 
toepassen van bevelen voor besloten en openbare plaatsen, (h) het treffen van maatregelen in 
zorglocaties en (i) het treffen van maatregelen voor bedrijfsmatig personenvervoer moet worden 
nagegaan of het toepassen van die maatregel ‘daadwerkelijk effectief’ is ter bestrijding van de epidemie 
of een directe dreiging daarvan?  
 
De vragen 23a, 23b en 23c worden gezamenlijk beantwoord. De regering heeft in de toelichting bij artikel 
58b aangegeven dat de betekenis van dat artikel is dat aan de genoemde voorwaarden voor beperking 
93
van grondrechten moet zijn voldaan voordat maatregelen kunnen worden genomen. In de toelichting is 
ook duidelijk aangegeven dat deze voorwaarden geenszins nieuw zijn. Zij zijn in de loop der decennia 
uitgekristalliseerd in de jurisprudentie, in het bijzonder die van het Europees Hof voor de Rechten van de 
Mens. Deze voorwaarden zijn in artikel 58b niet geïntroduceerd of gewijzigd, maar geëxpliciteerd om hun 
belang te benadrukken. Zoals te lezen is in de toelichting is voor de exacte betekenis en toepassing van 
deze voorwaarden dan ook niet de bewoording van artikel 58b leidend, maar de (internationale) 
jurisprudentie. Blijkens de toelichting op het amendement waarmee het woord ‘daadwerkelijk’ is 
toegevoegd was dit ook het uitgangspunt van het amendement. De indieners schrijven in de toelichting 
op het amendement: “Het toevoegen van het woord «daadwerkelijk» zorgt voor aansluiting bij 
jurisprudentie van het Hof van Justitie van de Europese Unie.” De regering stelt zich dan ook op het 
standpunt dat zowel voor als na toevoeging van het woord ‘daadwerkelijk’ aan artikel 58b voor de exacte 
betekenis van het geschiktheidsvereiste moet worden gekeken naar de relevante jurisprudentie en dat de 
bewoording van artikel 58b die betekenis niet beoogt te wijzigen. Uit deze jurisprudentie blijkt dat de 
werking van de maatregel moet aansluiten bij de aard van het probleem. Het correct dragen van 
medische mond-neusmaskers is bijvoorbeeld een geschikte maatregel om verspreiding van ziektes tegen 
te gaan die zich via de luchtwegen verspreiden, maar is niet geschikt indien de infectieziekte zich 
verspreid via huidcontact of drinkwater. 
 
De bepaling of een maatregelenpakket daadwerkelijk geschikt voor het bestrijden van een epidemie, 
wordt door de ministers van VWS en BZK bepaald bij het opstellen van de ministeriële regeling. Zij 
betrekken daarbij alle relevante wetenschappelijke inzichten, mede bestaande uit de adviezen van het 
RIVM en een adviescommissie die adviseert over sociaal-maatschappelijke en economische impact (het 
MIT). De ministers leggen de ministeriële regeling met bijbehorende toelichting, waarin de geschiktheid 
van het maatregelenpakket wordt gemotiveerd, middels de voor- of nahangprocedure voor aan beide 
Kamers der Staten-Generaal. De Kamers kunnen zich daarbij onder andere uitspreken over de door de 
ministers gemaakte bepaling omtrent de effectiviteit, waarbij de Tweede Kamer de mogelijkheid heeft om 
de regeling te blokkeren. De beoordeling van de effectiviteit van een maatregelenpakket is aldus een 
regulier onderdeel van het besluitvormingssysteem, net als de beoordeling van proportionaliteit en 
subsidiariteit. 
 
Ten aanzien van geschiktheid van maatregelen in een concreet geval merkt de regering op dat in een 
epidemie van een A1-infectieziekte snel ingrijpen nodig zal zijn. Maatregelen zullen dan ook niet één voor 
één worden genomen, maar als samenhangend pakket dat ook uitsluitend in zijn geheel kan worden 
beoordeeld op effectiviteit. Ook achteraf geldt dat de geschiktheid van genomen maatregelen als geheel 
moet worden beschouwd en dat het uitsplitsen van de effectiviteit per individuele maatregel niet mogelijk 
is. 
 
Vraag 24 
Deelt de regering de opvatting van de PvdD-fractieleden dat bij de totstandbrenging van een maatregel 
die in de voorgestelde paragraaf 8.2 wordt geregeld, het bepaalde in artikel 3:2 van de Algemene wet 
bestuursrecht in acht moet worden genomen? Zo nee, op grond van welk wettelijk voorschrift komt de 
regering tot die conclusie? Zo ja, kan zij dan voor elk van de in de vorige vraag genoemde maatregelen 
aangeven wat de “nodige kennis” is, die ingevolge artikel 3:2 van de Algemene wet bestuursrecht zal 
moeten worden vergaard? 
 
Een ministeriële regeling met maatregelen op basis van paragraaf 8.2 van het wetsvoorstel is een besluit, 
inhoudende algemeen verbindende voorschriften. Conform artikel 3:1 van de Algemene wet 
bestuursrecht (Awb) is afdeling 3:2 (waaronder artikel 3:2 van de Awb) alleen van toepassing zover de 
aard van het besluit zich daartegen niet verzet. De aard van een ministeriële regeling met maatregelen 
op basis van paragraaf 8.2 verzet zich niet tegen toepassing van artikel 3:2 van de Awb. Het vergaren 
 
93
 Kamerstukken II 2022/23, 36 194, nr. 9. 
50 / 121
