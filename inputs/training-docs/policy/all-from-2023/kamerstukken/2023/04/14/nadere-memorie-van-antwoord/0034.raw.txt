In het algemeen kan voorzorg worden toegepast als de risico’s van bepaalde activiteiten voor de publieke 
gezondheid aannemelijk zijn. Maatregelen moeten proportioneel zijn aan de (geschatte) risico’s. 
Vogelgriep heeft momenteel een laag risico voor de volksgezondheid (laag tot gemiddeld voor 
professionals betrokken bij ruiming). Er zijn slechts enkele gevallen bekend waar vogelgriepvirus van dit 
type werd overgedragen van besmette vogels op mensen na intensief, meestal beroepsmatig, contact 
met zieke of dode dieren. Deze infecties verliepen mild. Er is daardoor nu nog geen sprake van toepassen 
van voorzorg als maatregel in de pluimveehouderij. De minister van LNV gaat bekijken of een juridisch 
instrument ook wenselijk is met het oog op preventie van verspreiding van dierziekten en zoönosen en 
specifiek of er maatregelen mogelijk zijn om nieuwvestiging en uitbreiding van pluimveebedrijven in 
risicogebieden te kunnen voorkomen. Dit wordt nader uitgewerkt in het Intensiveringsplan dat binnenkort 
naar uw Kamer wordt gezonden.  
 
Bij ernstige risico’s voor de volksgezondheid kan de regering het besluit nemen om een (bepaald type) 
veehouderijtak voor een bepaalde termijn te verbieden. Dit is in het verleden ook gebeurd bij de 
nertsenhouderij omdat het risico voor verspreiding van covid-19 vanuit deze dieren naar mensen hoog 
werd ingeschat door experts. Dit kan in de toekomst ook gebeuren als hiervoor voldoende redenen zijn, 
op basis van welke wetgeving dat moet gebeuren is afhankelijk van de specifieke omstandigheden. VWS 
en LNV hebben een gezamenlijke taak om de volksgezondheid te beschermen tegen zoönosen, ieder 
vanuit de eigen verantwoordelijkheid en met de instrumenten die ter beschikking staan. Zoals gezegd 
wordt dan via een zoönosestructuur besloten over de te nemen maatregelen. Een verbod op het houden 
van pluimvee zal vrijwel nooit een proportionele maatregel zijn. 
 
Indeling van infectieziekten in groepen 
 
Vraag 3 
De PvdD-fractieleden hadden gevraagd of verschillende varianten van een infectieziekte in verschillende 
groepen kunnen worden ingedeeld. Het antwoord van de regering is voor deze leden niet helder. Daarom 
stellen zij de volgende vragen. 
 
Vraag 3a 
Moeten voornoemde leden het zo begrijpen dat als covid-19 als een A2-ziekte is aangeduid, een bepaalde 
variant van covid-19 als een A1-ziekte zou kunnen worden aangemerkt? 
 
Ja, een variant die voldoende afwijkend is van de andere voorkomende varianten en pandemisch 
potentieel heeft door eigenschappen die de verspreiding of het ziekteverloop beïnvloeden kan als een A1-
infectieziekte worden aangemerkt. 
 
Vraag 3b 
Is het antwoord van de regering (“Het is mogelijk om verschillende varianten van eenzelfde type 
72
infectieziekte in verschillende groepen in te delen.” ) in overeenstemming met de systematiek die door 
de WHO wordt gevolgd? Zo nee, waarom niet? 
 
Ja. De WHO kan bepaalde varianten van infectieziekten benoemen tot Public health emergency of 
international concern (PHEIC) terwijl andere varianten van dit pathogeen dat niet zijn. Bij influenza is dat 
bijvoorbeeld in 2009 ook gebeurd. 
 
Vraag 4 
Kan de regering aangeven welke criteria aan het onderscheiden van infectieziekten in de verschillende 
groepen A, A1, A2, B1, B2 en C ten grondslag liggen? 
 
Deze indeling is vooral gebaseerd op de mate waarin dwingende maatregelen opgelegd moeten kunnen 
worden om de bevolking te beschermen. Dit hangt vanzelfsprekend samen met de eigenschappen van de 
infectieziekte en de mogelijkheden die burgers zelf hebben om zich te beschermen. Bij groep A1 is sprake 
van een dergelijk ernstige infectieziekte waarbij collectieve maatregelen nodig kunnen zijn. Bij groep A2 
(de huidige groep A) gaat het om gedwongen opname tot isolatie of thuisisolatie, gedwongen onderzoek, 
gedwongen quarantaine (inclusief medisch toezicht), verbod van beroepsuitoefening. Bij de huidige groep 
B1 gaat het om gedwongen opname tot isolatie of thuisisolatie, gedwongen onderzoek, verbod op 
beroepsuitoefening. Bij groep B2 gaat het om verbod op beroepsuitoefening. En bij groep C kunnen geen 
dwingende maatregelen opgelegd worden en is de melding nodig om de inzet van vrijwillige en te 
adviseren maatregelen rondom de patiënt of anderen in de gemeenschap mogelijk te maken. 
 
Vraag 5 
In artikel 1 van de Wpg wordt na onderdeel da toegevoegd onderdeel db, luidende “groep A1: een 
 
72
 Kamerstukken I 2022/23, 36 194, F, p. 61. 
34 / 121
