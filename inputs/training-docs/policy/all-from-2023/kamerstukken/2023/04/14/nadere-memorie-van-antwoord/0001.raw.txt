36194 Wijziging van de Wet publieke gezondheid in verband met de bestrijding van een 
epidemie van infectieziekten behorend tot groep A1, of een directe dreiging 
daarvan 
 
NADERE MEMORIE VAN ANTWOORD 
 
Met belangstelling heb ik kennisgenomen van het nader voorlopig verslag van de vaste commissies voor 
Justitie en Veiligheid (J&V), voor Volksgezondheid, Welzijn en Sport (VWS), en voor Binnenlandse Zaken 
en de Hoge Colleges van Staat/ Algemene Zaken en Huis van de Koning (BiZa/AZ), over het wetsvoorstel 
tot wijziging van de Wet publieke gezondheid in verband met de bestrijding van een epidemie van 
infectieziekten behorend tot groep A1, of een directe dreiging daarvan. Ik dank de leden voor hun 
inbreng en ga graag in op de in het nader voorlopige verslag gestelde vragen. 
In deze nadere memorie van antwoord zijn de vragen en opmerkingen uit het nader voorlopig verslag 
integraal opgenomen in cursieve tekst en de beantwoording daarvan in gewone typografie. Waar in de 
beantwoording wetsartikelen zijn genoemd zonder nadere aanduiding, wordt gedoeld op (in dit 
wetsvoorstel voorgestelde) artikelen uit de Wet publieke gezondheid (Wpg).  
Deze nadere memorie van antwoord is mede namens de minister van Binnenlandse Zaken en 
Koninkrijksrelaties (BZK). 
 
Inleiding 
 
De leden van de VVD-fractie danken de regering voor de beantwoording van de door hen in de eerste 
schriftelijke ronde gestelde vragen. Zij hebben nog wel een aantal vragen, mede naar aanleiding van de 
1
op 14 maart 2023 gehouden deskundigenbijeenkomst . 
 
De leden van de CDA-fractie hebben met belangstelling kennisgenomen van de memorie van antwoord. 
Daarnaast hebben zij ook extra kennis vergaard tijdens de deskundigenbijeenkomst van 14 maart 2023. 
Op basis van deze input hebben de leden van de CDA-fractie nog diverse aanvullende vragen. 
 
De leden van de GroenLinks- en PvdA-fractie hebben met belangstelling kennisgenomen van de 
beantwoording van de regering. Zij hebben gezamenlijk nog enkele vragen. 
 
De D66-fractieleden hebben met interesse kennisgenomen van de memorie van antwoord en het verslag 
van de deskundigenbijeenkomst. Zij hebben naar aanleiding hiervan nog nadere vragen. 
 
De PVV-fractieleden hebben kennisgenomen van de memorie van antwoord. Zij hebben nog een aantal 
vragen. 
 
De fractieleden van de ChristenUnie danken de regering voor de zorgvuldige beantwoording van hun 
vragen. Er blijven ‒ mede gezien de deskundigenbijeenkomst die de Eerste Kamer heeft georganiseerd 
op 14 maart 2023 ‒ nog enkele vragen over. Deze fractieleden zien uit naar de antwoorden van de 
regering. 
 
De leden van de PvdD-fractie hebben kennisgenomen van de memorie van antwoord en hebben nog een 
aantal vragen. De fractieleden van de SP sluiten zich graag bij deze vragen aan. 
 
Het lid van de FVD-fractie heeft kennisgenomen van de memorie van antwoord en heeft nog een aantal 
vragen. 
 
1
 Kamerstukken I 2022/23, 36 194, G.
