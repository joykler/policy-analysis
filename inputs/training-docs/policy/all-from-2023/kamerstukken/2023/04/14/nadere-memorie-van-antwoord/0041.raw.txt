situatie niet. 
 
Vraag 11c 
Als het uitgangspunt is dat niemand verplicht kan worden om zich tegen zijn wil te laten vaccineren, en 
vaststaat dat het wetsvoorstel niet voorziet in een regeling van een ctb, past het dan niet om in de Wpg 
alsnog een voorschrift op te nemen dat een vaccinatiebewijs niet mag worden vereist voor het verkrijgen 
van toegang tot publieke of besloten ruimtes en evenementen? Zo nee, waarom niet? 
 
Onderhavig wetsvoorstel biedt geen basis voor een toegangsbewijs. Dat geen toegangsbewijs mag 
worden gevraagd, volgt dus reeds uit het wetsvoorstel. Dit is ook uitvoerig aan de orde geweest bij de 
parlementaire behandeling van het wetsvoorstel in de Tweede Kamer en daarmee onderdeel van de 
wetsgeschiedenis. Ik vind het dan ook niet nodig dit nader in het wetsvoorstel te expliciteren. Voor de 
eventuele, toekomstige inzet van een toegangsbewijs is een separaat wetsvoorstel noodzakelijk. Het 
kabinet zal nader onderzoeken of aanvullende specifieke bevoegdheidsgrondslagen noodzakelijk en 
proportioneel zijn voor het bestrijden van een mogelijke (dreigende) epidemie van infectieziekten 
behorend tot groep A1. In dit onderzoek zal ook een eventuele grondslag voor een toegangsbewijs 
worden betrokken. Na afronding van dit onderzoek zal worden bezien of de uitkomsten aanleiding geven 
tot een wijziging van de Wpg, en zo ja, op welke termijn. In de volgende verzamelbrief over covid-19 
wordt u nader geïnformeerd over dit traject. 
 
 
Specifieke bevoegdheden 
 
Vraag 12 
Blijkens het bepaalde in het voorgestelde artikel 58f geldt de plicht om de vastgestelde veilige afstand in 
acht te nemen voor iedereen “die zich buiten een woning ophoudt”. De PvdD-fractieleden hebben 
daarover de volgende vragen. 
 
Vraag 12a 
Geldt die verplichting ook voor personen die zich ophouden in vervoersmiddelen? Zo nee, op grond van 
welke argumenten wordt die conclusie getrokken? Zo ja, uit welke voorschriften volgt dat exploitanten 
van vervoersmiddelen gehouden zijn om zodanige voorzieningen te treffen dat personen die zich in het 
vervoersmiddel ophouden, aan de veilige afstandsnorm kunnen voldoen? 
 
Op grond van artikel 58f kan per ministeriële regeling worden bepaald dat degene die zich buiten een 
woning ophoudt, een veilige afstand houdt tot anderen. Ook bepaalt dit artikel dat er een aantal 
wettelijke uitzonderingen zijn. Het derde lid, onder e, van dit artikel bepaalt eveneens dat bij ministeriële 
regeling kan worden bepaald dat andere aangewezen categorieën van personen of aangewezen plaatsen 
of gevallen onder daarbij te stellen voorwaarden of beperkingen uitgezonderd kunnen worden van het 
houden van een veilige afstand. Dit betekent dat per ministeriële regeling kan worden besloten om de 
veilige afstandsnorm voor bijvoorbeeld vervoer in vliegtuigen wel of niet te hanteren. Dit zal in de 
ministeriële regeling dan ook moeten worden onderbouwd.  
 
Exploitanten van vervoersmiddelen zijn op grond van artikel 58j, eerste lid, verplicht zorg te dragen voor 
zodanige voorzieningen of openstelling dat de daar aanwezige personen kunnen voldoen aan de veilige 
afstandsnorm. Een vervoersmiddel valt immers in een dergelijke situatie onder een publieke plaats.  
 
Daarnaast kunnen op grond van artikel 58o, tweede lid, per ministeriële regeling andere regels worden 
gesteld over het aanbieden, de toegang tot en het gebruik van voorzieningen voor bedrijfsmatig 
personenvervoer binnen Nederland of met een bestemming in Nederland. 
 
Vraag 12b 
Geldt de veilige afstandsnorm ook bij vervoer in vliegtuigen? Zo nee, op grond van welke argumenten 
wordt die conclusie getrokken? 
 
Op grond van artikel 58f kan per ministeriële regeling worden bepaald dat degene die zich buiten een 
woning ophoudt, een veilige afstand houdt tot anderen. Ook bepaald dit artikel dat er een aantal 
wettelijke uitzonderingen zijn. Het derde lid, onder e, van dit artikel bepaalt eveneens dat bij ministeriële 
regeling kan worden bepaald dat andere aangewezen categorieën van personen of aangewezen plaats of 
gevallen onder daarbij te stellen voorwaarden of beperkingen uitgezonderd kunnen worden van het 
houden van een veilige afstand. Dit betekent dat per ministeriële regeling kan worden besloten om de 
veilige afstandsnorm voor bijvoorbeeld vervoer in vliegtuigen niet te hanteren. Dit zal in de ministeriele 
regeling dan ook moeten worden onderbouwd.  
 
41 / 121
