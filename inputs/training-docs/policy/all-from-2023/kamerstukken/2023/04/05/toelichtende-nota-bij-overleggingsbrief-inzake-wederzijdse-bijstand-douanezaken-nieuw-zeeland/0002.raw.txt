Naar het oordeel van de regering bevat één artikel van het Verdrag eenieder verbindende 
bepalingen in de zin van de artikelen 93 en 94 Grondwet, die aan de burger rechtstreeks rechten 
toekennen of plichten opleggen. Het betreft artikel 2, vijfde lid, dat bepaalt dat door personen geen 
recht aan het Verdrag kan worden ontleend om de informatie-uitwisseling te beletten. 
 
2. Gegevensbescherming 
 
 De Europese regelgeving over de bescherming van persoonsgegevens in de EU is in 2018 
gewijzigd. Met ingang van 25 mei 2018 is Verordening (EU) 2016/679 van het Europees Parlement en 
de Raad van 27 april 2016 betreffende de bescherming van natuurlijke personen in verband met de 
verwerking van persoonsgegevens en betreffende het vrije verkeer van die gegevens en tot intrekking 
van Richtlijn 95/46/EG (Algemene verordening gegevensbescherming) (PbEU 2016, L 119) 
rechtstreeks van toepassing in de EU-lidstaten. In Nederland zijn nadere regels gesteld in de 
Uitvoeringswet Algemene verordening gegevensbescherming. (Stb. 2018, 144). 
 De Algemene verordening gegevensbescherming (AVG) kent twee basisprincipes in relatie tot 
internationale gegevensuitwisseling: er moet een juridische grondslag zijn voor de 
gegevensuitwisseling en de betrokken partijen zijn verplicht om passende waarborgen te bieden ter 
bescherming van persoonsgegevens. Uitgangspunt is dat persoonsgegevens slechts worden 
doorgegeven naar een land buiten de Europese Unie indien dat land een passend 
beschermingsniveau waarborgt.   
  Verder is de Richtlijn (EU) 2016/680 van het Europees Parlement en de Raad van 27 april 2016 
betreffende de bescherming van natuurlijke personen in verband met de verwerking van 
persoonsgegevens door bevoegde autoriteiten met het oog op de voorkoming, het onderzoek, de 
opsporing en de vervolging van strafbare feiten of de tenuitvoerlegging van straffen, en betreffende 
het vrije verkeer van die gegevens en tot intrekking van Kaderbesluit 2008/977/JBZ van de Raad 
(PbEU 2016, L 119) van belang. In Nederland is deze richtlijn omgezet in de Wet tot wijziging van de 
Wet politiegegevens en de Wet justitiële en strafvorderlijke gegevens. (Stb. 2018, 401). Deze nieuwe 
wet- en regelgeving was aanleiding voor het Koninkrijk om de wijze waarop de gegevensbescherming 
wordt geregeld in douaneverdragen te wijzigen. Voorheen werd er bij douaneverdragen een bijlage 
opgenomen met de belangrijkste beginselen van bescherming van persoonsgegevens waaraan 
Partijen zich dienden te houden.  
  De gegevensbescherming is nu geregeld in artikel 17 van het Verdrag. In het vierde lid van dat 
artikel wordt bepaald dat op basis van het Verdrag verstrekte persoonsgegevens ten minste 
beschermd dienen te worden overeenkomstig het niveau van bescherming voorzien in de wet- en 
regelgeving van het verstrekkende land. De Europese Commissie heeft het beschermingsniveau van 
persoonsgegevens in Nieuw Zeeland erkend als passend (Uitvoeringsbesluit van de Commissie van 
19 december 2012 overeenkomstig Richtlijn 95/46/EG van het Europees Parlement en de Raad, over 
de passende bescherming van persoonsgegevens in Nieuw-Zeeland (PbEU 2012, L 28)). De 
belangrijkste wetgeving in Nieuw-Zeeland voor de bescherming van persoonsgegevens is de Privacy 
Act 2020. Deze wetgeving bouwt voort op de vorige wetgeving, de Privacy Act 1993. De Privacy Act
