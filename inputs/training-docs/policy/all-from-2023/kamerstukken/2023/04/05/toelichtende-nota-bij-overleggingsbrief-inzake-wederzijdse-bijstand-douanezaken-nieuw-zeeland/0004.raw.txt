5. Artikelsgewijze toelichting 
 
Artikel 1 (Begripsomschrijvingen) 
 Onder de term “douaneadministratie” wordt verstaan de centrale nationale administratieve autoriteit 
welke belast is met de uitvoering van de regelingen waarop de in het Verdrag omschreven 
samenwerking betrekking heeft. De Nederlandse diensten die in de eerste plaats in aanmerking 
komen voor samenwerking in de zin van het Verdrag zijn de Douane, de Fiscale Inlichtingen- en 
Opsporingsdienst (FIOD) de Nederlandse Voedsel- en Warenautoriteit (NVWA) en de Inspectie 
Leefomgeving en Transport (ILT). Ook andere diensten met specifieke controletaken kunnen bij de 
samenwerking in het kader van het Verdrag betrokken zijn. Omwille van de duidelijkheid naar de 
verdragspartner en om het gevaar van versnippering van het aantal aanspreekpunten in het in Europa 
gelegen deel van het Koninkrijk tegen te gaan, zal het Douane Informatie Centrum (DIC) te Rotterdam 
worden aangewezen als centraal aanspreekpunt. Het DIC geldt ook als aanspreekpunt voor Caribisch 
Nederland (Bonaire, Sint Eustatius en Saba).  
 Voor de Caribische landen van het Koninkrijk (Aruba, Curaçao en Sint Maarten) geldt ook dat 
diverse instanties, belast met de tenuitvoerlegging van de douanewetgeving, bij samenwerking in het 
kader van het Verdrag betrokken kunnen worden. Voor Aruba zal de Directeur van het Departement 
der Invoerrechten en Accijnzen worden aangewezen als centraal aanspreekpunt, voor Curaçao de 
Douane Curaçao en voor Sint Maarten de Dienst Douane ressorterend onder het Ministerie van 
Justitie. 
 Het begrip “douanewetgeving” heeft, evenals het begrip “douaneadministratie”, in het Verdrag een 
ruimere betekenis dan die welke daaraan in het algemeen wordt toegekend. Onder de werking van 
het Verdrag vallen ten gevolge van deze definitie in ruime zin van de term “douanewetgeving” 
regelingen inzake de in-, uit- en doorvoer van goederen, hoofdzakelijk betreffende: 
a. douanerechten alsmede omzetbelasting en accijnzen geheven ter zake van de invoer; 
b. belastingen in het kader van het gemeenschappelijk landbouwbeleid en landbouwrestituties; 
c. anti-dumpingrechten; 
d. verboden, beperkingen en controlemaatregelen inzake het grensoverschrijdende goederenverkeer 
ter bescherming van financiële, economische (landbouweconomische daaronder begrepen), 
culturele, veterinaire en fytosanitaire belangen en ter bescherming van de veiligheid van de 
internationale logistieke keten, de openbare orde, de volksgezondheid en het milieu.  
Bij de begripsomschrijvingen van artikel 1 is voorts een definitie van persoonsgegevens opgenomen, 
die overeenkomt met de definitie in de Algemene verordening gegevensbescherming. De overige 
definities betreffen termen die in het onderhavige verdrag regelmatig worden gebruikt. 
 
Artikel 2 (Reikwijdte van het Verdrag) 
 Dit artikel omschrijft het kader waarbinnen de administratieve bijstand wordt verleend, zowel vanuit 
nationaal perspectief als in internationaal verband. Wat dit laatste betreft, moet voor Nederland met 
name worden gedacht aan verplichtingen uit hoofde van de Europese regelgeving op dit vlak. 
Hier kan in het bijzonder worden verwezen naar Verordening (EG) nr. 515/97 van de Raad van 13
