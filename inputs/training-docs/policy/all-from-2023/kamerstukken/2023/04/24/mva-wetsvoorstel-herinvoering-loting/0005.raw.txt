hebben deze achterstanden mogelijk kunnen aanpakken door bijvoorbeeld het volgen van 
extra bijlessen. Dat geldt echter minder voor scholieren en studenten uit minder 
geprivilegieerde groepen. Kan de regering reflecteren op de vraag of een gestratificeerde 
loting waarbij excellentie kan worden beloond, niet onbedoeld negatieve effecten kan 
hebben op de kansen voor minder geprivilegieerde groepen? Is de regering van plan om 
in haar gesprekken met de instellingen dit mogelijke effect onder de aandacht te brengen 
en de instellingen op te roepen daar in hun selectiesystematiek rekening mee te houden? 
In het huidige stelsel selecteren instellingen aspirant-studenten op basis van minimaal 
twee kwalitatieve criteria. Wanneer studenten in het huidige systeem gebruik maken van 
betaalde trainingen om zich voor te bereiden op decentrale selectieprocedures is dat 
onwenselijk, omdat dit negatieve effecten kan hebben op de mogelijkheden van minder 
geprivilegieerde groepen. Instellingen kunnen na de invoering van voorliggend 
wetsvoorstel kiezen voor een gewogen loting waarbij een deel van de studenten direct 
wordt toegelaten. Dat hoeft echter niet te betekenen dat de selectie voor deze groep 
plaatsvindt op basis instrumenten die te trainen zijn door het volgen van bijlessen. 
Daarbij moeten instellingen als ze kiezen voor middelbare schoolcijfers als criterium – 
hetgeen allerminst voorgeschreven is – altijd ook minimaal één ander criterium 
gebruiken. 
Door een combinatie van loting en selectie op basis van kwalitatieve selectiecriteria toe te 
voegen aan het selectie-instrumentarium blijft het voor instellingen mogelijk om 
hoogwaardig talent te selecteren. Daarom is het belangrijk dat instellingen goed voor 
ogen hebben hoe hun selectieprocedure aansluit bij de inhoud en de didactiek van de 
opleiding. Ik ben met de instellingen en studenten in gesprek over de aanbevelingen van 
de inspectie en daarin zal ook de rol van aanvullend onderwijs voor de selectie en 
mogelijke interventies daartegen worden besproken. Instellingen werken overigens ook 
nu al actief aan het tegengaan van de invloed van bijles op decentrale selectie. Zo 
organiseert de Erasmus Universiteit voor kandidaten die zich willen voorbereiden op de 
decentrale selectieprocedure gratis coachingsdagen.  
De D66-fractieleden verbazen zich over de naamgeving van het wetsvoorstel, waarbij de 
term ‘hoger onderwijs’ nog gebezigd wordt. In toenemende mate is er overeenstemming 
dat de kwalificaties ‘hoger’ en ‘lager’ geen recht doen aan de opleidingen zoals ze zijn. 
Vanuit de gelijkwaardigheid van ‘hoger’ en ‘lager’ met betrekking tot maatschappelijke 
relevantie, verkiezen voornoemde fractieleden de term ‘theoretisch onderwijs’ voor de 
opleidingen die in dit voorliggend wetsvoorstel worden bedoeld. Graag ontvangen zij een 
reactie van de regering waarom deze terminologie nog gebezigd wordt. Is de regering 
bereid om ook in wetgeving de termen ‘hoger’ en ‘lager’ te vervangen door andere 
terminologie, die meer recht doet aan de maatschappelijke relevantie van beide typen 
onderwijs, en hoe gaat zij dat bewerkstelligen? 
De naamgeving van het voorliggende wetsvoorstel is gebaseerd op de wet die het 
wetsvoorstel wijzigt: de Wet op het hoger onderwijs en wetenschappelijk onderzoek 
(WHW). Met de leden van de D66-fractie is de regering het eens dat de termen ‘hoger en 
lager’ een ongelijkwaardigheid suggereren. Wat de regering betreft gaan we in plaats een 
verticaal model als een ladder meer toe naar een waaier aan opleidingsmogelijkheden. 
Het bevorderen van kansengelijkheid voor mbo-studenten en het afscheid nemen van het 
hoger-lager-denken zijn prioriteiten in de werkagenda-mbo ‘Werken aan talent’. In de 
praktijk vraagt bevordering van kansengelijkheid om een bredere beweging die niet 
alleen het aanpassen van terminologie behelst. Onderzoek van het CBS heeft ook 
aangetoond dat alternatieve termen, zoals praktisch, theoretisch en wetenschappelijk, in 
16
de praktijk lastig zijn te onderscheiden. Er loopt op verzoek van de regering een 
vervolgonderzoek van het CBS waarin de opties en gevolgen van een wijziging in 
terminologie in kaart worden gebracht. Indien nodig wordt op termijn bezien of de 
aanpassingen van de wettelijke termen nodig zijn.  
                                        
16
 https://www.cbs.nl/nl-nl/longread/discussion-papers/2021/invulling-praktisch-en-theoretisch-opgeleiden/5-
conclusies-en-mogelijk-vervolg.
