Rappel EK toezeggingen minister APP en vooruitblik 
 
Toezeggingen 
 
Toezegging Evaluatie quotumheffing (33.981) (T02130)  
De toezegging, naar aanleiding van een opmerking van het lid Elzinga, betreft de evaluatie van het 
instrument ‘quotumheffing’ twee jaar na inwerkingtreding en het informeren van de Kamer over de 
uitkomsten hiervan. De quotumregeling is vanaf 1 januari 2018 voor de overheidswerkgevers 
geactiveerd. De quotumheffing is echter opgeschort. Om de in het sociaal akkoord afgesproken 
quotumregeling uitvoerbaar te maken en de mogelijkheden voor werkgevers om banen te realiseren 
te vergroten, heeft het kabinet Rutte III het wetsvoorstel vereenvoudigde banenafspraak voorbereid. 
De minister voor Armoedebeleid, Participatie en Pensioenen moet nog een definitief besluit nemen 
over het al dan niet indienen van het wetsvoorstel vereenvoudigde banenafspraak bij de Tweede 
Kamer. Op dat moment zal ook de afhandeling van de toezegging nader worden overwogen. Daarbij 
moet worden aangemerkt dat een evaluatie pas plaats kan vinden als de quotumheffing geactiveerd 
wordt. De Kamers zullen naar verwachting voor het zomerreces over de stand van zaken rond 
banenafspraak worden geïnformeerd.  
 
Toezegging Tweejaarlijkse rapportages reductie kinderarmoede (34.775, D) (T02973) 
Aan de toezegging, naar aanleiding van opmerkingen van het lid Kox (SP, mede name namens CDA, 
GroenLinks, PvdA, ChristenUnie, PvdD, SGP en OSF), om een kwantitatief streefcijfer in het kader 
van de reductie van kinderarmoede vast te stellen en om tweejaarlijkse rapportages hierover naar 
de Kamer te sturen, is tegemoet gekomen met brief (SZW) d.d. 08-07-2021 (Kamerstukken II 2021-
2022, 24515, nr. 608) en met brief (SZW) d.d. 08-07-2021 (Kamerstukken I 35.570 XV / 35.570 
IV, I). In het coalitieakkoord is opgenomen dat het kabinet het aantal kinderen dat opgroeit in 
armoede in vier jaar wil halveren. Dit is nader ingevuld via de Aanpak geldzorgen, armoede en 
schulden die de minister voor APP op 12 juli aan de TK en EK heeft aangeboden. Zoals toegezegd in 
deze brief zal het kabinet voortaan via de reguliere voortgangsrapportages over deze Aanpak blijven 
rapporteren over de voortgang van de hernieuwde ambities kinderarmoede. Hiermee is de 
toezegging afgedaan.  
 
Toezegging De Kamer te informeren reactie Europese Commissie over standpunt Tozo-
uitkering (35.542) (T03011) 
De toezegging naar aanleiding van een vraag van het lid Essers (CDA) betreft het informeren van 
de Kamer als de Europese Commissie met reactie komt op het standpunt dat de Tozo-uitkering 
sociale bijstand betreft. De toezegging loopt tot nader order, zolang er discussie is in de Tweede 
Kamer. De Eerste Kamer wordt op de hoogte gesteld van toekomstige ontwikkelingen m.b.t. de 
nader te ontvangen reactie van de Europese Commissie. Op 21 februari 2023 heeft de CRvB twee 
HB-zaken behandeld over de Tozo en grensondernemers, de uitspraken zijn uitgesteld tot half mei. 
De Kamers zullen hierover worden geïnformeerd.  
 
Toezegging De Kamer spoedig te informeren over het wetsvoorstel Toekomst Pensioenen 
en de lagere regelgeving (35.925 XV / 32.043 (T03367) 
De toezegging, naar aanleiding van in een commissie-brede brief gestelde vragen, betreft het zo 
goed en vroeg als mogelijk informeren van de Kamer over het wetsvoorstel en de lagere 
regelgeving, met respect voor de staatsrechtelijke verhoudingen de positie van de Tweede Kamer. 
De Kamer is geïnformeerd op 30-03-2022 (Kamerstuk I, 2021-2022, 32 043, BB). Het wetsvoorstel 
toekomst pensioenen is aangenomen d.d. 20-12-2022 in de Tweede Kamer.  
 
Toezegging Een extra analyse van het garantiebedrag uit te voeren in de 
monitorrapportage n.a.v. de Wet vereenvoudiging Wajong (35.213) (T03385) 
De toezegging, naar aanleiding van een commissie-brede brief op initiatief van het lid Van Pareren 
(Fractie-Nanninga), betreft het doen van een extra analyse van het garantiebedrag in de 
monitorrapportage. De laatste opmerkingen van de doelgroep op het rapport worden verwerkt en 
daarna zal deze rapportage, naar verwachting in mei 2023, aan beide kamers worden aangeboden.
