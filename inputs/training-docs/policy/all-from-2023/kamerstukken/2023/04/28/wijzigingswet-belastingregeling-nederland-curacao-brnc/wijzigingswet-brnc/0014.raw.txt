Het doel van de PPT is te voorkomen dat de BRNC wordt misbruikt. Op grond van het eerste lid 
wordt een verdragsvoordeel niet toegekend voor een inkomensbestanddeel indien het verkrijgen 
van dit verdragsvoordeel één van de voornaamste redenen was voor een constructie of transactie 
die tot dat voordeel heeft geleid, bijvoorbeeld in het geval van afwezigheid van geldige zakelijke 
overwegingen die de economische realiteit weerspiegelen. Of het gebruikmaken van een voordeel 
van de BRNC als een van de voornaamste redenen kan worden beschouwd dient per geval te worden 
beoordeeld. In aanvulling op de LOB in artikel 10 BRNC, die bepaalde personen van het betreffende 
verdragsvoordeel uitsluit, kan op basis van de PPT naar aanleiding van een bepaalde transactie of 
constructie een verdragsvoordeel worden gewijzigd.  Maar de LOB geeft, tezamen met de overige 
bepalingen van de BRNC met inbegrip van de considerans, ook context aan het voorwerp en doel 
van de rijkswet zoals die van belang zijn voor de toepassing van de PPT. Verwezen wordt naar de 
voorbeelden opgenomen in het commentaar, en de hierin opgenomen toelichting, bij artikel 29 van 
8
het OESO-modelverdrag .   
Het huidige eerste en tweede lid van genoemd artikel 22 zijn met de introductie van de PPT in de 
BRNC overbodig geworden en komen derhalve te vervallen. 
In het tweede lid (nieuw) is bepaald dat op verzoek van een belastingplichtige de bevoegde autoriteit 
van het land waarvan het voordeel wordt gevraagd (veelal het bronland) maar dat het betreffende 
voordeel van de BRNC weigert toe te kennen de mogelijkheid heeft het voordeel toch toe te kennen 
voor zover wordt vastgesteld dat bij afwezigheid van een transactie of constructie als bedoeld in het 
eerste lid de voordelen ook zouden zijn verleend (de zogenoemde vangnetbepaling).  
Aan artikel 22 BRNC wordt een derde lid toegevoegd op grond waarvan voordat een van de landen 
aan een belastingplichtige een voordeel op grond van dat artikel weigert, dat land het andere land 
daarover raadpleegt (verplichte voorafgaande consultatie).  
Indien de bevoegde autoriteit van een land, na raadpleging van de bevoegde autoriteit van het 
andere land, besluit een voordeel uit hoofde van het eerste of tweede lid van dit artikel te weigeren, 
staat aan de belastingplichtige de mogelijkheid open van een gerechtelijke procedure dan wel om te 
verzoeken een procedure tot onderling overleg te starten met eventuele arbitrage volgens artikel 
24. 
II.12 Artikel I, onderdeel M (artikel 24 van de Belastingregeling Nederland Curaçao) 
Artikel 24 BRNC bevat een regeling voor onderling overleg tussen de beide landen (onderlinge 
overlegprocedure) en sluit aan bij artikel 25 van het OESO-modelverdrag. Met de wijziging van het 
eerste lid wordt het mogelijk gemaakt dat een inwoner van een land bij de aangewezen bevoegde 
autoriteit van elk van de landen om een onderlinge overlegprocedure kan verzoeken wanneer hij 
van mening is dat de maatregelen van één of van beide landen voor hem leiden of zullen leiden tot 
belastingheffing die niet in overeenstemming is met de BRNC.  
De wijziging van het vijfde lid, onderdeel b, behelst een verlenging van de daargenoemde 
tweejaarstermijn met de periode die een belastingplichtige nodig heeft om de informatie aan te 
leveren waar de bevoegde autoriteiten om hebben verzocht om tot een beoordeling van de zaak te 
kunnen komen. De bevoegde autoriteiten zullen daarbij over het algemeen uiterlijk binnen drie 
maanden na de indiening van het verzoekschrift de belastingplichtige op de hoogte dienen te stellen 
van de door hun benodigde additionele informatie. Tevens wordt in lijn met de betreffende bepaling 
 
8
 Paragraaf 173 bij artikel 29 OESO-modelverdrag bepaalt dat de PPT moet worden gelezen in de context van 
een eventuele LOB-bepaling en de rest van het belastingverdrag met inbegrip van de considerans. Een 
voorbeeld in paragraaf 173 betreft een vennootschap die kwalificeert onder de beurstoets van de LOB en die 
niet énkel vanwege de eigenaarsstructuur (in het voorbeeld is de meerderheid van de aandeelhouders geen 
inwoner van dezelfde verdragsluitende staat) geacht moet worden in strijd met het voorwerp en doel van het 
verdrag te handelen. Het feit dat een vennootschap een kwalificerend lichaam is onder de LOB betekent niet 
dat de verdragsvoordelen niet vanwege andere redenen geweigerd kunnen worden onder de PPT.
