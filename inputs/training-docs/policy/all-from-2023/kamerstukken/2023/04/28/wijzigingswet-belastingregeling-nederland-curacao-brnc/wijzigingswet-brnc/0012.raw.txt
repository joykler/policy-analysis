In genoemd zestiende lid, aanhef en onderdeel b, is bepaald dat een Curaçaose 
Beleggingsvennootschap voor zover deze inkomsten geniet uit beleggingen in effecten, deposito’s, 
financiële instrumenten of andere beleggingen de verdragsvoordelen die voortvloeien uit het derde 
lid, onderdelen a en c, en het achtste lid niet kan inroepen. Dit betekent dat op dividenden betaald 
aan een Curaçaose Beleggingsvennootschap als bedoeld in genoemd onderdeel b geen uitsluitende 
woonstaatheffing (vrijstelling van bronbelasting) van toepassing is voor zover de inkomsten uit 
dividenden voortkomen uit beleggingen in effecten, deposito’s, financiële instrumenten of andere 
beleggingen (dan is derhalve het tarief voor portfoliodividenden van toepassing). Deze uitsluiting 
geldt echter niet voor de Curaçaose Beleggingsvennootschap die valt onder artikel 3, eerste lid, 
onderdeel j, onder 2°, en die dus belegt voor pensioenfondsen die voldoen aan de criteria in 
subonderdeel 1° van genoemd onderdeel j (of het beheer voor dergelijke pensioenfondsen verricht). 
Aangezien de Curaçaose Beleggingsvennootschap ook andere activiteiten dan het beleggen in 
effecten en deposito’s kan verrichten, geldt uitsluiting van verdragsvoordelen met betrekking tot 
inkomsten (dividenden) van de Curaçaose Beleggingsvennootschap voor zover deze inkomsten 
(dividenden) genoten zijn uit beleggingen in effecten, deposito’s, financiële instrumenten of andere 
beleggingen.  
Deze uitsluitingen zijn in lijn met het commentaar bij het OESO-modelverdrag dat aangeeft dat 
landen kunnen besluiten geen verdragsvoordelen toe te kennen voor dividenden in het geval van 
7 
beleggen via een beleggingsinstelling. 
II.8 Artikel I, onderdeel I (artikel 11 van de Belastingregeling Nederland Curaçao)  
Curaçao heeft de Common Reporting Standard (hierna: CRS) geïmplementeerd en wisselt op basis 
hiervan sinds 2018 automatisch gegevens uit. Daarmee zijn de artikelen 33 en 34 BRNC overbodig 
geworden, zodat die artikelen komen te vervallen (zie ook de toelichting bij artikel I, onderdelen O 
en P). Om deze reden wordt ook artikel 11, eerste lid, BRNC hierop aangepast. 
II.9 Artikel I, onderdeel J (artikel 20 van de Belastingregeling Nederland Curaçao) 
In artikel 20 BRNC vervalt de verwijzing naar artikel 33 BRNC in verband met het schrappen van dat 
artikel (zie ook de toelichting bij artikel I, onderdelen O en P).  
II.10 Artikel I, onderdeel K (artikel 21 van de Belastingregeling Nederland Curaçao) 
In artikel 21 BRNC is neergelegd op welke wijze de landen dubbele belasting vermijden. In het eerste 
tot en met vierde lid is, in lijn met het Nederlandse verdragsbeleid, bepaald hoe Nederland voorziet 
in het vermijden van dubbele belasting voor inkomsten genoten door een inwoner van Nederland 
die op grond van de BRNC in Curaçao mogen worden belast. Het zesde tot en met negende lid 
bepalen hoe Curaçao vermijding van dubbele belasting verleent voor inkomsten genoten door een 
inwoner van Curaçao die volgens de BRNC in Nederland mogen worden belast.  
Voorgesteld wordt een nieuw vijfde lid in te voegen en een nieuw tiende lid op te nemen. Hierin 
wordt voor Nederland, respectievelijk Curaçao, bepaald dat de vrijstellingsmethode in het tweede 
lid, respectievelijk in het zevende lid (nieuw), geen toepassing vindt op inkomen indien het bronland 
de bepalingen van de BRNC toepast om dit inkomen vrij te stellen of de bepalingen van artikel 10, 
tweede lid, toepast op dergelijk inkomen.  
In verband met het invoegen van het voorgestelde vijfde lid (nieuw), en andere voorgestelde 
wijzigingen van genoemd artikel 21 (zie de toelichting hierna), worden het huidige vijfde tot en met 
achtste lid vernummerd tot zesde tot en met negende lid. 
 
7
 Paragraaf 17 van het commentaar bij artikel 10 van het OESO-modelverdrag.
