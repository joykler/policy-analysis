binnen de peildata van de schuldenaanpak vallen. De ex-partner kan bepalen om de compensatie 
direct uit te keren of eerst de publiekrechtelijke en privaatrechtelijke schulden aan te pakken. In dit 
laatste geval wordt de uitbetaling van de forfaitaire compensatie uitgesteld. Op deze manier kan de 
ex-partner zelf zorgen voor de bescherming van de compensatie en is het moratorium niet nodig. 
Daarnaast is het om deze reden ook niet noodzakelijk om voor ex-partners de regeling open te 
stellen waarmee schulden die met de compensatie voldaan zijn en onder de vigerende wetgeving 
kwijtgescholden of overgenomen zouden worden, te compenseren, zoals bij gedupeerde aanvragers 
van kinderopvangtoeslag wel het geval is. Daarom zal het loket ‘Al betaalde schulden’ niet worden 
opengesteld voor deze doelgroep. 
3.4.6 Overwogen alternatieven 
Omdat de diversiteit in de problematiek van ex-partners bijzonder groot is, is getracht een 
schuldenregeling te ontwerpen die uitsluitend aan de toeslagenproblematiek gerelateerde schulden 
oplost. Hiertoe zijn meerdere opties onderzocht. Overwogen is om geen separate schuldenaanpak 
in te richten voor ex-partners, maar hooguit schulden die kwalificeren als schade in de aanvullende 
compensatie voor de werkelijke schade mee te nemen. Naar verwachting heeft dit het nadeel dat er 
veel vaker een beroep zal worden gedaan op de aanvullende compensatie voor de werkelijke schade. 
Deze optie voldoet daarnaast niet aan de toezegging dat er een separate schuldenaanpak komt. 
Overwogen is verder om de schuldenaanpak niet op ex-partners te richten. Dit vanuit de gedachte 
dat een aanvrager en zijn of haar partner gezamenlijk hoofdelijk aansprakelijk waren voor hun 
gezamenlijke schulden, en dat ex-partners daarmee al geholpen zijn met het wegnemen van de 
schulden van de initiële aanvrager. Dit houdt echter geen rekening met vervolgschulden die een ex-
partner zelfstandig mogelijk heeft moeten maken vanwege de problemen met de 
kinderopvangtoeslag of nadat de relatie was beëindigd. Daarnaast zou de schuldenaanpak ook 
kunnen worden verbreed door ook schulden van de huidige partner van de ex-partner kwijt te 
schelden. Vanuit de wens om een nieuwe start voor het hele huishouden te bieden valt hier iets voor 
te zeggen, maar het kabinet wil vanuit het oogpunt van maatschappelijke uitlegbaarheid waken voor 
een steeds verdere uitbreiding van de doelgroep van een generieke schuldenkwijtschelding. 
 
Verder is onderzocht of de schulden in tijd of aard kunnen worden afgebakend. Een afbakening in 
de tijd, waarbij uitsluitend schulden in aanmerking komen die zijn ontstaan tijdens of na het 
toeslagpartnerschap met de gedupeerde aanvrager van kinderopvangtoeslag, is door de publieke 
schuldeisers als onuitvoerbaar bestempeld. Deze optie stuit op bezwaren die liggen in onder andere 
ontoereikende administratie, ICT-systemen en capaciteitsproblemen. Daarnaast is onderzocht of een 
afbakening mogelijk is in de aard van de schulden. Dit leidt echter tot willekeur omdat niet kan 
worden aangetoond dat ex-partners bepaalde schulden wel of juist niet hebben gemaakt vanwege 
de problematiek rond de kinderopvangtoeslag. Er is bijvoorbeeld onderzocht of de achterstanden 
van alimentatieschulden kunnen worden uitgesloten van de schuldenaanpak voor ex-partners. Hier 
is niet voor gekozen omdat dit tot rechtsongelijkheid ten opzichte van de gedupeerde aanvrager zou 
leiden. De achterstanden op alimentatieschulden van de aanvrager worden immers wel 
kwijtgescholden. Dit is des te wranger ten opzichte van de ex-partner omdat bij het aanvragen van
