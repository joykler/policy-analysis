privaatrechtelijke verhoudingen tussen voormalig partners treden. Verder kan met een forfaitaire 
compensatie aan een grote groep ex-partners op een snelle en effectieve manier herstel kan worden 
geboden.  
 
Bij de keuze van de hoogte van het bedrag is beredeneerd dat € 10.000 substantieel genoeg wordt 
geacht om echt iets te betekenen voor ex-partners, als het verdelen niet lukt. Wanneer de ex-
partner meent meer schade te hebben dan deze € 10.000 kan hij of zij dit aanvoeren bij de 
aanvullende schaderegeling.  
 
Tegelijkertijd blijft met dit bedrag het verschil met partners die nog bij elkaar zijn (zij krijgen 
gezamenlijk € 30.000) beperkt. Ongeacht de situatie, waarbij mogelijk wel of geen sprake is geweest 
van een verdeling, heeft het kabinet willen voorkomen dat de ex-partner (naar verhouding) een veel 
lagere compensatie zou ontvangen dan de gedupeerde aanvrager van een kinderopvangtoeslag, 
terwijl de geleden schade wellicht niet veel kleiner is geweest. 
3.2.2 Aanvraag en toekenning van forfaitaire compensatie 
De Belastingdienst/Toeslagen stelt door middel van gegevens uit de eigen systemen en data-analyse 
voor een groot deel van de voormalig partners vast wie mogelijk kwalificeert als ex-partner. Deze 
personen worden per brief aangeschreven door de Belastingdienst/Toeslagen en kunnen daarna het 
hiervoor beschikbaar gestelde aanvraagformulier indienen om de forfaitaire compensatie van € 
10.000 aan te vragen. De Belastingdienst/Toeslagen kan niet de hele groep van ex-partners 
vaststellen op basis van data-analyse. Dit heeft onder andere betrekking op ex-partners waarbij 
degene die destijds daarvan partner was en aanvrager van kinderopvangtoeslag, is komen te 
overlijden voordat er een aanvraag voor een herstelmaatregel is ingediend. Het streven is dat de 
personen die niet aangeschreven worden door Belastingdienst/Toeslagen  zes maanden na de 
inwerkingtreding van dit wetsvoorstel, zonder daartoe te zijn uitgenodigd per brief, een aanvraag 
kunnen indienen voor de ex-partnerregeling. Door het loket voor deze ex-partners later te openen, 
wordt gekozen om de instroom van aanvragen voor de uitvoering beheersbaar te houden. 
 
Voordat de Belastingdienst/Toeslagen overgaat tot uitbetaling van de forfaitaire compensatie, krijgt 
de ex-partner de gelegenheid om de uitbetaling hiervan te pauzeren. Dit kan bijvoorbeeld nodig zijn 
in het geval waarop de ex-partner eerst wenst de schuldenaanpak af te ronden. 
 
Vanwege de beperkte meerwaarde in de praktijk en om gehoor te geven aan de uitvoeringstoets ten 
aanzien van de ex-partnerregeling worden aan de hardheidsclausule van artikel 9.1 Wht niet de 
bepalingen toegevoegd die betrekking hebben op de definitie en hoogte van de tegemoetkoming 
van ex-partners.
