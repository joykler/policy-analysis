De ex-partnerregeling 
Met de maatregelen in de Wht compenseert de overheid aanvragers van  kinderopvangtoeslag die 
gedupeerd zijn door institutionele vooringenomenheid, de hardheid van het stelsel of een onterechte 
kwalificatie opzet of grove schuld (O/GS). Zij worden daarnaast geholpen om een nieuwe start in 
het leven te maken. Bij het aanvragen van kinderopvangtoeslag was het vaak arbitrair wie de 
aanvrager voor kinderopvangtoeslag was (en als gedupeerde in aanmerking komt voor 
herstelmaatregelen) en wie niet (en daardoor niet in aanmerking komt voor herstelmaatregelen). 
Toeslagpartners hebben doorgaans gezamenlijke betrokkenheid bij de kinderen gehad en hebben, 
wanneer zij toeslagpartner waren ten tijde van de toeslagenproblematiek in een huishouden, als 
gezinslid veelal dagelijks de toeslagenproblematiek meegemaakt en (financiÃ«le) schade geleden. 
Veel mensen zijn door het verbreken van de relatie geen toeslagpartners meer.  
 
Een deel van die voormalig partners valt al onder het bereik van de Wht. Dat betreft de situatie 
waarin beide partners kwalificeren als aanvrager van kinderopvangtoeslag die in aanmerking komt 
voor toepassing van een herstelmaatregel (zogenoemde dubbele aanvragers). Zij kunnen op basis 
van de huidige wet immers al een aanvraag doen voor toepassing van een herstelmaatregel. Indien 
men dan ook als dubbele aanvrager al compensatie heeft ontvangen, vervalt het recht op 
herstelmaatregelen via de ex-partnerregeling.  
 
Er zijn verschillende begrippen die in dit wetsvoorstel worden gebruikt. De toeslagpartner is de 
partner volgens de Algemene wet inkomensafhankelijke regelingen (Awir). De voormalig partner is 
de voormalig toeslagpartner van de persoon die de aanvraag kinderopvangtoeslag heeft ingediend 
en op enig moment geen partner meer is van de aanvrager. Het begrip ex-partner refereert naar de 
ex-partner die kwalificeert voor de in dit wetsvoorstel opgenomen criteria die gelden voor de ex-
partnerregeling. Deze worden in paragraaf 3.1 toegelicht. 
 
De diversiteit aan problematiek binnen de groep voormalig partners is groot. Voor een deel van de 
voormalig partners geldt dat zij na een relatiebreuk deelgenoot bleven van het leed waarbij zij 
bijvoorbeeld meebetaalden aan de afbetaling van vorderingen of gevolgen ervoeren van de situatie 
in de vorm van mentale klachten. Omdat zij vaak meebetaalden, gingen zij daarvoor vaak ook eigen 
schulden aan. Ook de kinderen van ex-partners kunnen hiervan de gevolgen hebben ondervonden. 
Dit geldt niet voor alle voormalig partners. Opgemerkt wordt dat er ook voormalig partners zijn die 
niet of nauwelijks gedupeerd zijn omdat zij geen of nauwelijks een bijdrage hebben geleverd of 
vertrokken zijn voorafgaand aan of kort na de eerste terugvorderingen en de toeslagpartner met 
eventuele gevolgen hebben achtergelaten. In de reikwijdte van de regeling wordt, via de afbakening 
van het begrip ex-partner, binnen de kaders van uitvoerbaarheid en uitlegbaarheid, zoveel mogelijk 
recht gedaan aan deze diversiteit.  
 
Het onderhavige voorstel voorziet in een regeling voor die laatste groep. Ook voor een deel van deze 
ex-partners is het leed na het verbreken van het toeslagpartnerschap immers niet opgehouden. Zo 
bleven ze betrokken bij de afhandeling van de terugvorderingen van kinderopvangtoeslag (hierna: 
4
