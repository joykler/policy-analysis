niet worden benut. Daarom krijgen de toeslagpartner of de kinderen het recht om een aanvraag te 
doen voor deze regelingen. De (achterstanden op) schulden die vervolgens worden kwijtgescholden 
hebben uitsluitend betrekking op de (in aanmerking komende) schulden van de aanvrager en de 
toeslagpartner. De schulden van de nabestaande kinderen zouden bij leven van de aanvrager niet 
zijn kwijtgescholden, met uitzondering van schulden van minderjarige kinderen die aan de 
voorwaarden voldoen. Deze worden wel via de schuldenregeling van de gedupeerde ouder opgelost. 
Overige schulden van de kinderen worden niet meegenomen in deze schuldenregelingen. 
 
De Minister van Financiën (onder)mandateert het OTB van Radar om ook brede ondersteuning te 
bieden aan de toeslagpartner en diens gezin of de kinderen van overleden gedupeerde aanvragers 
van kinderopvangtoeslag in het buitenland. Via het leefgebied gezin komen vervolgens de volgende 
gezinsleden van de toeslagpartner van een overleden gedupeerde aanvrager die buiten Nederland 
wonen in aanmerking voor brede ondersteuning:   
1. Diens huidige partner die op het moment van de ambtshalve toetsing of er behoefte is aan 
brede ondersteuning niet meer in Nederland woont; 
2. Thuiswonende kinderen en pleegkinderen van de toeslagpartner of zijn huidige partner die 
op hetzelfde adres wonen als de toeslagpartner en die op het moment van de ambtshalve 
toetsing of er behoefte is aan brede ondersteuning niet meer in Nederland wonen; en 
3. Kinderen, pleegkinderen en voormalig pleegkinderen van de toeslagpartner die in 
aanmerking komen voor een tegemoetkoming in de kindregeling en op het moment van de 
ambtshalve toetsing of er behoefte is aan brede ondersteuning niet meer in Nederland 
wonen. 
Voor gedupeerden die woonachtig zijn in Caribisch Nederland wordt ondersteuning geboden via de 
Belastingdienst Caribisch Nederland. De toeslagpartner en diens gezin of kinderen van overleden 
gedupeerde aanvragers van kinderopvangtoeslag die woonachtig zijn in Aruba, Curaçao en Sint 
Maarten kunnen een beroep doen op de brede ondersteuning van het OTB zoals uitgewerkt in dit 
wetsvoorstel.  
 
Het OTB neemt, na instemming van de toeslagpartner of kinderen van een overleden gedupeerde 
aanvrager van kinderopvangtoeslag, contact met hen op en biedt brede ondersteuning bij herstel. 
De verdere werkwijze hieromtrent wordt toegelicht in paragraaf 3.7.2. 
5.5 Overwogen alternatieven 
Als een ouder nadat de herstelmaatregel is toegekend (beschikt of betaald) is overleden, geldt het 
wettelijk erfrecht. Leidend uitgangspunt in dit wetsvoorstel is dat geen inbreuk op het erfrecht wordt 
gemaakt. De praktische uitwerking daarvan zou moeilijk te overzien zijn. Bovendien is het moeilijk 
te rechtvaardigen dat op een systeem waarin op basis van eeuwenlange ervaring een evenwicht is 
bereikt tussen zeer uiteenlopende belangen (ook de rechtszekerheid en de belangen van derden zijn 
waarden die daarin een plaats hebben gevonden) voor deze specifieke situatie inbreuken zouden 
worden geïntroduceerd. Dit uitgangspunt beperkt het aantal te overwegen alternatieven.
