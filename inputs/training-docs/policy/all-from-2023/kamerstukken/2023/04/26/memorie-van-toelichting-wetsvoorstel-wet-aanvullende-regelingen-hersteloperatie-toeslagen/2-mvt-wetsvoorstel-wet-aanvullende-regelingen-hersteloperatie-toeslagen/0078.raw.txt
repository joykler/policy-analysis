bedoeld in artikel 2.12 Wht. Met de voorgestelde wijziging in artikel I, onderdeel S, onder 3, wordt 
de opbouw van artikel 2.21, eerste lid, Wht gewijzigd door de doelgroepen die thans in 
aanmerking komen voor de brede ondersteuning door de gemeente op te nemen in artikel 2.21, 
eerste lid, onderdelen a en b, Wht. Ten aanzien van deze doelgroepen is geen inhoudelijke 
wijziging beoogd, maar wordt de leesbaarheid van het artikel vergroot. Naast deze tekstuele 
wijziging wordt er in dit onderdeel ook een nieuwe doelgroep toegevoegd. Met deze voorgestelde 
toevoeging wordt geregeld dat ook ex-partners die in aanmerking komen voor de compensatie, 
bedoeld in het voorgestelde artikel 2.14h, eerste lid, Wht, en aan wie deze is toegekend, brede 
ondersteuning door gemeenten kan worden geboden. Anders dan voor aanvragers van een 
kinderopvangtoeslag geldt voor ex-partners dat moet zijn vastgesteld dat zij recht hebben op de 
hiervoor genoemde compensatie, vandaar dat wordt voorgesteld te spreken over een toegekende 
compensatie.  
 
Vanwege de beoogde latere inwerkingtreding van afdeling 2.1a Wht , die ziet op een regeling voor 
de nabestaanden van een overleden aanvrager kinderopvangtoeslag wordt voorgesteld artikel 
2.21, eerste lid, op het moment van inwerkingtreding van deze afdeling nogmaals te wijzigen 
zodat ook brede ondersteuning kan worden geboden aan een partner of een kind van een 
overleden aanvrager die in aanmerking komt voor een compensatie of tegemoetkoming, 
kwijtschelding van bestuursrechtelijke schulden of overneming en betaling van privaatrechtelijke 
schulden van de gedupeerde aanvrager kinderopvangtoeslag als bedoeld in artikel 2.9a Wht, 
respectievelijk artikel 2.9b Wht.  
 
In het voorgestelde artikel 2.21, tweede lid, Wht wordt geregeld dat de brede ondersteuning, 
bedoeld in het eerste lid, niet alleen wordt verleend ten behoeve van de bedoelde personen in het 
eerste lid, maar ook van hun gezin, hun thuiswonende kinderen en pleegkinderen ouder dan 18 
jaar of de thuiswonende kinderen ouder dan 18 jaar van hun partner. Voor de definitie van gezin 
wordt verwezen naar artikel 4, eerste lid, onder c, van de Participatiewet. Deze definitie wordt 
reeds gebruikt in de huidige tekst van artikel 2.21, eerste lid, Wht. Onder thuiswonende wordt in 
dit verband verstaan de feitelijke situatie van het samenwonen op hetzelfde adres. 
 
De formulering van het voorgestelde artikel 2.21, derde lid (nieuw), Wht wordt aangepast om de 
leesbaarheid ten goede te komen. Er is geen inhoudelijke wijziging beoogd, anders dan dat de 
nieuwe doelgroepen alsmede hun gezinnen en de thuiswonende meerderjarige kinderen, bedoeld 
in het voorgestelde artikel 2.21, tweede lid, Wht die door de voorgestelde toevoeging in het eerste 
lid ook brede ondersteuning kunnen krijgen ook onder genoemd derde lid (nieuw) vallen. 
 
In het voorgestelde artikel 2.21, vierde lid (nieuw) en vijfde lid (nieuw), Wht wordt een verwijzing 
na het eerste of tweede lid voorgesteld, zodat deze verwijzing alle doelgroepen die brede 
ondersteuning ontvangen omvat. Hier is geen inhoudelijke wijziging mee beoogd, maar een betere 
leesbaarheid en een correcte verwijzing naar de bedoelde doelgroepen.
