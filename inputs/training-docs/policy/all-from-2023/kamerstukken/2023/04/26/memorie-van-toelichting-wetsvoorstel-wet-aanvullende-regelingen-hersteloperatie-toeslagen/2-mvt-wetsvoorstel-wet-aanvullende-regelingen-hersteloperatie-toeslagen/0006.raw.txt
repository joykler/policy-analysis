Een andere mogelijkheid betrof een aanpak waarop het herstel zich zou richten op “schrijnende 
gevallen”. In hoeverre een voormalig partner als “schrijnend”  kwalificeert zou dan vastgesteld 
moeten worden op basis van een drempelwaarde.  Het nadeel van dit alternatief is dat de keuze 
voor de drempelwaarde als arbitrair zal worden ervaren; “waarom ligt de grens hier”?. Bijkomend 
nadeel is dat de herstelregeling een “alles of niets” karakter krijgt. Een voormalig partner die net 
niet over de drempelwaarde komt krijgt geen enkel herstel.  
 
Tenslotte is overwogen om een maatwerk oplossing te bieden. Dat betekent dat van de voormalig 
toeslagpartners telkens zou moeten worden vastgesteld of zij daadwerkelijk gedupeerd zijn geweest 
en welke mate van schade zij hebben geleden. In de praktijk zou dit kunnen betekenen dat alleen 
aanvullend herstel worden geboden bij zaken die niet al via het aanvragerstraject worden 
afgewikkeld. Hiermee zou de compensatie specifieker zijn, maar tegelijkertijd zou de compensatie 
van de ex-partner afhankelijk worden van de uitkomsten van de (integrale) beoordeling van de 
aanvrager van kinderopvangtoeslag. Daarnaast  vergt deze maatwerkaanpak van de uitvoering dat 
zij naast de bestaande werkstroom van KOT-gedupeerden ook nog circa 11.000 aanvragen van 
voormalig toeslagpartners in behandeling zou moeten nemen. De behandeling van aanvragen van 
voormalig toeslagpartners zou dan waarschijnlijk na de behandeling van de KOT-gedupeerden 
komen. Gegeven de beschikbare capaciteit was de verwachting dat ex-partners in dit scenario dan 
op zijn vroegst rond 2025-2026 financieel zouden kunnen worden geholpen.  
 
Tegen de achtergrond van deze overwogen alternatieven is gekozen voor de nu voorgestelde 
aanpak. Hierbij is het belang van uitvoerbaarheid en de wens om de gedupeerde ex-partner snel, 
zelfstandig en effectief herstel te bieden het zwaarst gewogen.   
 
Uitbreiding kindregeling met (voormalig) (pleeg)kinderen van de ex-partner 
De kinderen en (voormalig) pleegkinderen van ex-partners hebben vaak de moeilijke 
omstandigheden veroorzaakt door de toeslagenproblematiek ook ondervonden, net als kinderen en 
(voormalig) pleegkinderen van aanvragers van kinderopvangtoeslag of hun partner. Daarom wordt 
de reikwijdte van de kindregeling uitgebreid met eigen kinderen en (voormalig) pleegkinderen van 
ex-partners. 
 
Aanspraak voor nabestaanden van een overleden aanvrager van kinderopvangtoeslag 
Het uitgangspunt van de hersteloperatie toeslagen is het zoveel mogelijk in staat stellen van 
gedupeerden van de toeslagenproblematiek tot het maken van een nieuwe start. Om een nieuwe 
start mogelijk te maken vindt compensatie plaats en geldt een schuldenaanpak waarbij 
bestuursrechtelijke schulden worden kwijtgescholden en achterstanden op privaatrechtelijke 
schulden worden overgenomen of betaald. De gezinsleden van deze gedupeerden hebben terecht 
(indirect) profijt van het bieden van deze herstelmaatregelen. Het komt voor dat een gedupeerde 
ouder overlijdt voordat diens gedupeerdheid is vastgesteld en herstelmaatregelen zijn toegekend. 
Het bestuursrecht bepaalt dat na het overlijden van een belanghebbende geen aanspraken voor die 
overledene meer mogelijk zijn indien nog geen beschikking tot toekenning is afgegeven. De 
Uitvoeringsorganisatie Herstel Toeslagen (UHT) maakt mee dat de (mogelijk gedupeerde) aanvrager
