Het voorgestelde artikel 2.11a, tweede lid, Wht bewerkstelligt dat artikel 2.14g, zesde lid, Wht van 
overeenkomstige toepassing is. Hiermee wordt geregeld dat wat er op grond van artikel 2.14g, 
zesde lid, Wht in afwijking van artikel 1.1 Wht onder partner moet worden verstaan, ook geldt in 
geval van toepassing van de regeling voor de tegemoetkoming voor een kind van een ex-partner. 
 
Het voorgestelde artikel 2.11b Wht bepaalt welke (voormalige) pleegkinderen van de ex-partner 
recht hebben op een tegemoetkoming. De in dit artikel opgenomen afbakening van wie pleegkind 
van een ex-partner is komt overeen met de afbakening in artikel 2.11 Wht ten aanzien van de 
pleegkinderen van een gedupeerde aanvrager van een kinderopvangtoeslag of diens partner. 
Onder pleegkind wordt voor de toekenning van een tegemoetkoming verstaan een pleegkind als 
bedoeld in artikel 4, derde of vierde lid, Akw. 
 
Op grond van het voorgestelde artikel 2.11b, eerste lid, Wht krijgt een pleegkind van een ex-
partner van de aanvrager van een kinderopvangtoeslag onder bepaalde voorwaarden ambtshalve 
een tegemoetkoming door de Belastingdienst/Toeslagen toegekend. De onderdelen a en b van dit 
lid bepalen dat een tegemoetkoming wordt toegekend aan het pleegkind dat pleegkind van de ex-
partner werd voordat de ex-partner toeslagpartner werd van de aanvrager van een 
kinderopvangtoeslag en dat op 1 januari 2005 jonger was dan 21 jaar of in de periode van 1 
januari 2005 tot en met de dag dat het toeslagpartnerschap met de aanvrager van een 
kinderopvangtoeslag begon, geboren is. 
 
Op grond van het voorgestelde artikel 2.11b, tweede lid, Wht wordt ook aan een voormalig 
pleegkind van de ex-partner van de aanvrager van een kinderopvangtoeslag een tegemoetkoming 
toegekend. Onder een voormalig pleegkind wordt verstaan degene die pleegkind, bedoeld in artikel 
4, derde of vierde lid, Akw is geweest van de ex-partner. 
 
In het voorgestelde artikel 2.11b, tweede lid, onderdelen a en b, Wht wordt geregeld dat het 
voormalige pleegkind van een ex-partner van een aanvrager van een kinderopvangtoeslag als 
pleegkind onderdeel moet zijn geweest van het huishouden van de gedupeerde aanvrager van een 
kinderopvangtoeslag en diens ex-partner. De periode waarin het pleegkind onderdeel moet zijn 
geweest van het huishouden loopt vanaf de dag van de eerste beschikking van de 
Belastingdienst/Toeslagen waarvoor herstel wordt geboden tot en met de dag waarop het 
toeslagpartnerschap tussen de aanvrager van de kinderopvangtoeslag en diens ex-partner is 
geëindigd. Onder eerste beschikking waarvoor herstel wordt geboden wordt verstaan de eerste 
beschikking tot het verminderen, niet toekennen of beëindigen van voorschotten, of tot het 
terugvorderen van een kinderopvangtoeslag of de beschikking waarin staat dat aan de aanvrager 
van een kinderopvangtoeslag geen persoonlijke betalingsregeling is toegekend of een 
buitenrechtelijke schuld is geweigerd, waardoor een herstelmaatregel als bedoeld in artikel 2.7 
Wht van toepassing is. Met genoemd onderdeel b wordt bewerkstelligd dat het pleegkind 
onderdeel is geweest van het huishouden van de ex-partner en de gedupeerde aanvrager van de 
kinderopvangtoeslag ten tijde van de problematiek omtrent de kinderopvangtoeslag.
