kinderopvangtoeslag of diens huidige partner, de peildatum gelijk is. Voor alle kinderen geldt de 
leeftijd op 1 juli 2023 als peildatum aan de hand waarvan de hoogte van de financiële 
tegemoetkoming wordt bepaald.  
 
Brede ondersteuning 
Gelet op artikel 2.21 Wht, waarin is geregeld dat alle kinderen die recht hebben op de kindregeling 
in aanmerking komen voor brede ondersteuning, krijgen kinderen en (voormalig) pleegkinderen van 
ex-partners ook een zelfstandig recht op brede ondersteuning door gemeenten. Dit houdt in dat zij 
op alle vijf de leefgebieden (financiën, gezin, werk, wonen en zorg) ondersteuning kunnen krijgen.  
4.3 Wijze van toekenning financiële tegemoetkoming  
De financiële tegemoetkoming wordt in beginsel ambtshalve toegekend aan kinderen en (voormalig) 
pleegkinderen van ex-partners. Belastingdienst/Toeslagen heeft de ex-partners en hun eigen 
kinderen grotendeels in beeld.  
 
Kinderen en (voormalig) pleegkinderen van ex-partners ontvangen de tegemoetkoming nadat 
Belastingdienst/Toeslagen de compensatie bedoeld in artikel 2.14c, eerste lid, Wht van € 10.000 
aan de ex-partner heeft toegekend. Ontvangt het kind of (voormalig) pleegkind van de ex-partner 
de financiële tegemoetkoming niet binnen zes maanden nadat de compensatie aan de ex-partner is 
toegekend, dan kan het kind of (voormalig) pleegkind van de ex-partner een aanvraag doen, net 
zoals kinderen en (voormalig) pleegkinderen van aanvragers van kinderopvangtoeslag. Ook voor 
kinderen en (voormalig) pleegkinderen van overleden ex-partners geldt dat deze kinderen een 
aanvraag bij de Belastingdienst/Toeslagen kunnen indienen.  
4.4 Overwogen alternatieven 
Voor de uitbreiding van de reikwijdte van de kindregeling met eigen kinderen en (voormalig) 
pleegkinderen van de ex-partner is overwogen de doelgroep nog verder uit te breiden of te beperken 
en ook zijn er alternatieve randvoorwaarden overwogen.  
 
Kinderen van ex-partners geboren na het toeslagpartnerschap  
Voor de uitbreiding van de reikwijdte is het nabijheidsprincipe gehanteerd. Er is gekeken naar hoe 
nabij tot de gedupeerde aanvrager van kinderopvangtoeslag het eigen kind of (voormalig) pleegkind 
van de ex-partner staat. Kinderen van de ex-partner die na beëindiging van het toeslagpartnerschap 
met de gedupeerde aanvrager van kinderopvangtoeslag bij een nieuwe partner zijn geboren of 
pleegkind zijn geworden na het toeslagpartnerschap met de gedupeerde aanvrager, staan niet nabij 
de gedupeerde aanvrager van kinderopvangtoeslag. Die kinderen vallen daarom niet onder de 
reikwijdte van de kindregeling, ook al kunnen ex-partners ook na het toeslagpartnerschap nog 
schade hebben ondervonden als gevolg van de terugvorderingen en schulden. Voor deze kinderen 
van ex-partners is via de ex-partner wél brede ondersteuning mogelijk als onderdeel van het gezin. 
 
Peildatum
