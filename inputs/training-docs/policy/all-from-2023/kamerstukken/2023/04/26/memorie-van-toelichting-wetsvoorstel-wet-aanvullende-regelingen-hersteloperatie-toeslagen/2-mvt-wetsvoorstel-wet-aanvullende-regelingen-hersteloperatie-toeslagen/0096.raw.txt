een herstelmaatregel als bedoeld in artikel 2.7 Wht, diens toeslagpartner, bedoeld in artikel 3.1, 
eerste lid, onderdelen b of c, Wht, of een ex-partner die in aanmerking komt voor de compensatie, 
bedoeld in artikel 2.14h, eerste lid, Wht, en aan wie deze is toegekend. 
 
Het voorgestelde artikel 6.12, zeventiende lid, Wht ziet op de verstrekking van contactgegevens 
en het bsn door de Minister van Financiën aan een college van burgemeester en wethouders. 
Indien een aanvrager van kinderopvangtoeslag die in aanmerking komt voor toepassing van een 
herstelmaatregel als bedoeld in artikel 2.7 Wht of een ex-partner aan wie de compensatie, bedoeld 
in artikel 2.14h, eerste lid, Wht is toegekend, brede ondersteuning in het buitenland geniet en een 
wens tot remigratie naar Nederland heeft, kan de Minister van Financiën de contactgegevens en 
het bsn van die aanvrager of ex-partner verstrekken aan het college van burgemeester en 
wethouders van de gemeente waarvan die aanvrager of ex-partner ingezetene wordt. 
 
Artikel I, onderdeel YY (artikel 6.12 van de Wet hersteloperatie toeslagen) 
 
In artikel I, onderdeel YY, onder 1, wordt voorgesteld om in artikel 6.12, eerste lid, Wht te regelen 
dat ook informatie kan worden gedeeld over de toeslagpartner of het kind van een overleden 
aanvrager indien die toeslagpartner of dat kind kenbaar heeft gemaakt in aanmerking te willen 
komen voor ondersteuning als bedoeld in artikel 2.21 Wht. De inwerkingtreding van dit onderdeel 
zal op hetzelfde moment plaatsvinden als de overige regelingen die betrekking hebben op 
nabestaanden van gedupeerde aanvragers kinderopvangtoeslag (niet eerder dan 1 januari 2024). 
Dat geldt ook voor de volgende wijzigingen. 
 
In artikel I, onderdeel YY, onder 2, wordt voorgesteld de toeslagpartner of het kind van een 
overleden aanvrager op te nemen in artikel 6.12, vierde lid, Wht zodat ook ten aanzien van die 
toeslagpartner of dat kind de grondslag voor gegevensverwerking in de zin van de AVG is 
gegeven.  
 
In artikel I, onderdeel YY, onder 3, wordt voorgesteld diezelfde personen voorts toe te voegen aan 
het voorgestelde artikel 6.12, zeventiende lid, Wht. Dat zeventiende lid ziet op de verstrekking van 
contactgegevens en het bsn door de Minister van Financiën aan een college van burgemeester en 
wethouders. Indien de partner van een overleden aanvrager die in aanmerking komt voor een 
compensatie als bedoeld in artikel 2.9b Wht, of een kind van een overleden aanvrager dat in 
aanmerking komt voor een compensatie als bedoeld in artikel 2.9c, Wht brede ondersteuning in 
het buitenland geniet en een wens tot remigratie naar Nederland heeft, kan de Minister van 
Financiën de contactgegevens en het bsn van die partner of dat kind verstrekken aan het college 
van burgemeester en wethouders van de gemeente waarvan die partner of dat kind ingezetene 
wordt. 
 
Artikel I, onderdeel ZZ (artikel 6.12 van de Wet hersteloperatie toeslagen) 
 
96
