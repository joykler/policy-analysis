voorgestelde artikel 2.14h, eerste lid, Wht. De toegekende incidentele noodvoorziening vormt geen 
inkomen uit werk en woning (box 1) in de zin van de Wet inkomstenbelasting 2001. Het bedrag 
vindt namelijk niet zijn grond in een bron van inkomen. 
 
Indien sprake is van een acute financiële noodsituatie bij een ex-partner aan wie de compensatie, 
bedoeld in het voorgestelde artikel 2.14h, eerste lid, Wht, is toegekend, probeert de 
Belastingdienst/Toeslagen ervoor te zorgen dat de compensatie van € 10.000 versneld uitbetaald 
wordt, waardoor het toekennen van de noodvoorziening niet nodig is. Naar verwachting zal dit in 
de meeste gevallen mogelijk zijn. Mocht er toch een (te lange) doorlooptijd ontstaan in de 
uitbetaling van de genoemde compensatie dan kan de voorgestelde noodvoorziening de situatie 
van de ex-partner verlichten. Het kan ook zo zijn dat de ex-partner de Belastingdienst/Toeslagen 
verzoekt de genoemde compensatie nog niet uit te betalen, bijvoorbeeld om eerst de 
schuldensituatie op te lossen en daarmee te voorkomen dat de compensatie naar schuldeisers 
gaat. Ook in dat geval kan de voorgestelde noodvoorziening een nuttig instrument zijn voor 
noodzakelijke uitgaven die moeten worden gedaan. 
 
Artikel I, onderdeel M (artikel 2.14h van de Wet hersteloperatie toeslagen) 
 
Op grond van de voorgestelde wijziging van artikel 2.14h, tweede lid, Wht vervalt het vereiste dat 
uitsluitend ex-partners die een brief van de Belastingdienst/Toeslagen hebben ontvangen een 
aanvraag voor compensatie mogen doen op grond van artikel 2.14h, eerste lid, Wht. Ex-partners 
waarvoor de compensatieregeling bedoeld is, maar die de Belastingdienst/Toeslagen niet 
geautomatiseerd heeft kunnen identificeren, komen na inwerkingtreding van het voorgestelde 
artikel I, onderdeel M, onder 2, alsnog in aanmerking voor compensatie. Door de 
compensatieregeling voor ex-partners in twee stappen open te stellen, wordt naar verwachting 
van de Belastingdienst/Toeslagen voorkomen dat de uitvoering van deze regeling vastloopt. Het 
kabinet streeft ernaar dit onderdeel een half jaar na inwerkingtreding van artikel 2.14h Wht in 
werking te laten treden. Het is mogelijk dat de onderhavige wijziging gelijktijdig plaatsvindt met 
de overige in onderdeel M voorgestelde wijzigingen, maar de inwerkingtreding van dit onderdeel is 
daarvan niet afhankelijk. Het is dus mogelijk dat subonderdeel 2 op een ander moment in werking 
treedt dan de overige subonderdelen. 
 
Een ex-partner die conform het civiele schadevergoedingsrecht meer schade heeft geleden dan 
€ 10.000, komt op grond van het in artikel I, onderdeel M, onder 3, voorgestelde artikel 2.14h, 
derde lid, Wht in aanmerking voor een aanvullende compensatie voor de werkelijke schade. De ex-
partner vraagt deze aanvullende compensatie aan bij een nader te bepalen uitvoerder en maakt 
daarbij aannemelijk dat en in welke mate de door hem werkelijk geleden schade hoger is dan 
€ 10.000. Het kan hierbij zowel om materiële als om immateriële schade gaan. De hoogte van 
deze aanvullende compensatie is het bedrag waarmee de werkelijke schade conform het civiele 
schadevergoedingsrecht het bedrag van € 10.000 overstijgt.
