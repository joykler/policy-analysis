Op grond van artikel 8:21, tweede lid, Awb kunnen minderjarigen zelf in rechte optreden, indien zij 
tot redelijke waardering van hun belangen in staat kunnen worden geacht. Zij worden daartoe in 
staat geacht vanaf twaalf jaar. Gelet hierop wordt het mogelijk geacht dat een kind vanaf twaalf jaar 
bezwaar en beroep indient. De wettelijke vertegenwoordiger kan ook namens de minderjarige 
bezwaar en beroep indienen, bijvoorbeeld als de minderjarige hiertoe niet in staat is. Voor het 
twaalfde jaar kan de wettelijke vertegenwoordiger bezwaar en beroep indienen.  
 
Gedupeerde ex-partners kunnen gratis rechtsbijstand ontvangen voor het verzoek tot betaling of 
overname van private schulden. Voor gedupeerde ex-partners is daarnaast gratis rechtsbijstand 
beschikbaar bij de regeling voor werkelijke schade. Dit draagt eraan bij dat ex-partners in staat zijn 
hun schade vergoed te krijgen. Aangezien bij de beoordeling van gedupeerdheid de aanvrager al 
rechtsbijstand heeft ontvangen en het recht van de ex-partner hiervan afgeleid is, is voor het 
forfaitair bedrag voor de ex-partner niet in gratis rechtsbijstand voorzien. 
 
Bredere toepassing van de vooraankondiging in de integrale beoordeling en aanpassing 
van de zienswijzetermijn bij de vooraankondiging 
UHT werkt op verschillende manieren aan het verbeteren van de informatie aan en afstemming met 
de ouder bij de integrale beoordeling en aan het versnellen van het proces. Dit stelt aanvragers 
beter in staat hun inbreng te geven, ze worden eerder in het proces betrokken. Dit kan, in combinatie 
met de huidige zienswijzetermijn van zes weken, per saldo tot langere doorlooptijden leiden, terwijl 
het noodzakelijk is tot versnelling te komen. Door te investeren in contact aan het begin van het 
proces, kan aan het einde van het proces met een kortere termijn dan de huidige zes weken worden 
volstaan. Daarom is het voorstel om de termijn voor de zienswijze aan te passen. In plaats van een 
vooraankondiging waarbij gedupeerde aanvragers van kinderopvangtoeslag zes weken de tijd 
krijgen te reageren op het voorlopige bedrag aan compensatie, komt een kortere zienswijzetermijn 
van twee weken, met mogelijkheid om de termijn te verlengen tot maximaal de nu gebruikelijke 
termijn van zes weken. Hiermee blijft de rechtsbescherming gewaarborgd. 
 
Voor situaties waarin er geen sprake is van gedupeerdheid geldt dat er - anders dan nu - ook een 
zienswijzetermijn van twee weken wordt geboden. Dat leidt voor deze groep tot een betere 
rechtsbescherming en tot een meer vergelijkbaar beoordelingsproces als voor de groep 
gedupeerden. 
10 Inwerkingtreding 
De maatregelen in dit wetsvoorstel treden in werking op een bij koninklijk besluit te bepalen tijdstip, 
dat voor de verschillende artikelen en onderdelen daarvan verschillend kan worden vastgesteld. Het 
voornemen bestaat de wet spoedig na publicatie in werking te laten treden. Daarbij wordt niet 
gewacht op het eerstvolgende vaste verandermoment, omdat dit aanmerkelijke ongewenste nadelen 
zou hebben voor ex-partners en hun kinderen en voor de nabestaanden van overleden gedupeerden 
en overleden kinderen. Zij zouden dan langer op herstel moeten wachten.
