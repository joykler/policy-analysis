1.4 Uitvoeringslasten (€ 62 mln.) 
Door de nieuwe ambities op het gebied van kernenergie kent de Rijksoverheid verhoogde 
uitvoeringslasten. Hiervoor worden middelen toegekend. Ook worden er middelen toegekend in de 
vorm van een werkbudget voor de provincie Zeeland en gemeente Borssele voor de ambities 
rondom de bedrijfsduurverlenging van Borssele en het nieuwbouwtraject.  
 
Aanvullende maatregelen naar aanleiding van integrale voorjaarsbesluitvorming klimaat 
 
Naar aanleiding van de integrale Voorjaarsbesluitvorming over de aanvullende 
klimaatmaatregelen is een aantal aanvullende maatregelen opgenomen in het ontwerp-MJP 
t.o.v. het voorstel dat is voorgelegd aan PBL voor een reflectie. 
 
1.5 Ondersteuning ontwikkeling Small Modular Reactors (SMR’s) (€ 65 mln.) 
Er worden middelen toegekend voor ondersteuning bij de realisatie van small modular reactors 
(kleine modulaire kernreactoren, SMR’s). Hiermee wordt de overgangsfase van ontwerp naar 
realisatie versneld door een praktische koppeling tot stand te brengen tussen Nederlandse 
maakindustrie en de ontwikkelaars van SMR’s. Dit is van toepassing voor SMR’s gebaseerd op 
conventionele nucleaire concepten die kort staan voor de transitie naar realisatie. Het doel is om 
kennis op te bouwen in de productieketen, controle en toezicht. De ervaring die wordt opgedaan is 
ook relevant voor de nieuwbouw van twee nieuwe kerncentrales (maatregel 1.2). Voorwaarde: 
middelen (€ 65 mln.) worden toegekend onder voorbehoud van een nadere uitwerking van de 
maatregel.  
 
Vooruitblik MJP 2025 
Resterend budget in dit perceel is € 4.585 mln. Maatregelen zijn sterk afhankelijk van reeds 
lopende of nog uit te voeren onderzoeken en trajecten. Zo zijn de omvang en verdeling van latere 
investeringen in de bedrijfsduurverlenging en de nieuwbouw afhankelijk van het nieuwe convenant 
met de aandeelhouders van de Borssele-centrale en de uiteindelijke financierings- en 
organisatieconstructie van de twee nieuwe kerncentrales. Welk belang het Rijk wil nemen, om wat 
voor bedrag dit gaat en of wordt overeengekomen dat (een deel van) dit bedrag op enig moment 
weer terugvloeit is nog onderwerp van onderzoek en discussie. Ook kunnen er nog afspraken 
worden gemaakt over verschillende maten van deelname in verschillende fasen, zoals de 
voorbereidings-, bouw-, exploitatie- en ontmantelingsfase. 
  
12
