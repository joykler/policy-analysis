Voor de ex-partner en diens voornoemde gezinsleden die de wens hebben om te remigreren naar 
Nederland, gelden dezelfde voorwaarden voor het vergoeden dan wel voor rekening nemen van de 
reiskosten en de verhuiskosten door de Minister van Financiën als voor de gedupeerde aanvrager en 
diens gezin buiten Nederland. In de wet staat dat het plan van aanpak van de gedupeerde aanvrager 
uiterlijk 1 juli 2025 dient te zijn vastgesteld om de kosten van de remigratie vergoed te krijgen dan 
wel voor rekening te laten komen van de Minister van Financiën. Daarna is er één jaar de tijd voor 
de daadwerkelijke verhuizing. Voor de ex-partner is het niet mogelijk om een vervaldatum 
vergelijkbaar met de gedupeerde aanvragers op te nemen, omdat de toegang van de ex-partner tot 
de herstelmaatregelen afhankelijk is van de aanvraag en behandeltermijn van de gedupeerde 
aanvrager. Voorgesteld wordt om een vaste termijn van drie maanden te hanteren voor ex-partners 
om de remigratie vast te stellen in het plan van aanpak. Dit houdt in dat ex-partners vanaf het 
ambtshalve aanbod van OTB drie maanden bedenktijd krijgen om de wens om te remigreren kenbaar 
te maken. Nadat de wens om te remigreren kenbaar is gemaakt dienen ex-partners binnen drie 
maanden de remigratie vast te stellen in het plan van aanpak. Vervolgens hebben ex-partners één 
jaar, nadat het plan van aanpak is vastgesteld, de tijd voor de daadwerkelijke verhuizing.  Daarmee 
blijft de regeling voor ex-partners zo dicht mogelijk bij de regeling voor gedupeerde aanvragers en 
wordt recht gedaan aan de tijd die nodig is voor de voorbereiding van de remigratie. De kosten van 
de remigratie voor de ex-partner wordt op dezelfde wijze als bij de gedupeerde aanvrager vergoed 
dan wel voor rekening genomen door de Minister van Financiën.  
3.8 Terugvordering  
3.8.1 Terugvordering bij misbruik 
Als een ex-partner bij de aanvraag voor de forfaitaire compensatie, voor aanvullende compensatie, 
voor de (bestuursrechtelijke of privaatrechtelijke) schuldenregeling of bij het opstellen van een plan 
van aanpak voor brede ondersteuning in het buitenland, (opzettelijk) onjuiste informatie verstrekt 
kan het voorkomen dat de Belastingdienst/Toeslagen of de Minister van Financiën ten onrechte een 
bedrag toekent. Om de gevolgen van misbruik te verkleinen, stelt het kabinet voor om de 
Belastingdienst/Toeslagen en de Minister van Financiën (of een hiervoor gemandateerde partij) de 
bevoegdheid te geven om een toegekende forfaitaire compensatie, eventuele aanvullende 
compensatie voor de werkelijke schade, eventuele toegekende financiële tegemoetkomingen op 
basis van het plan van aanpak voor brede ondersteuning in het buitenland, of kwijtgescholden 
(achterstanden op) publieke en/of private schulden in die gevallen terug te vorderen. Deze 
terugvorderingsbevoegdheid wordt ook geregeld voor de situatie dat de ex-partner geen recht heeft 
op deze genoemde regelingen en diegene dit redelijkerwijze wist of behoorde te weten. De bewijslast 
rust op de Belastingdienst/Toeslagen en de Minister van Financiën. De terugvorderingsbevoegdheid 
zal met terughoudendheid worden toegepast, zodat goedwillende aanvragers geen gevolgen 
ondervinden van deze maatregel. Dit is in lijn met de wijze waarop ook voor de aanvrager van 
kinderopvangtoeslag gehandeld kan worden indien er sprake is van misbruik.
