Voorwoord 
We staan voor een grote uitdaging: het tegengaan van klimaatverandering om de opwarming van 
de aarde te beperken tot 1,5° Celsius. Om onze bijdrage hieraan te leveren streeft het kabinet naar 
ten minste 55% reductie van broeikasgassen in 2030 en klimaatneutraliteit in 2050, maar sturen 
we op circa 60% reductie. Dat doen we met rechtvaardig, uitvoerbaar en ambitieus klimaatbeleid. 
  
Het Klimaatfonds van circa € 35 mld. is hierin een belangrijke schakel. Om de nodige stappen te 
kunnen zetten, moeten we de komende jaren langjarig investeren in en zekerheid bieden aan 
maatregelen die bijdragen om de aangescherpte doelstellingen te kunnen halen. Het kabinet wil 
het Klimaatfonds juridisch verankeren. Daartoe ligt de wet Tijdelijke instelling Klimaatfonds ter 
goedkeuring voor bij het parlement.  
 
Vooruitlopend op de instelling van het Klimaatfonds presenteer ik u hierbij het Ontwerp 
Meerjarenprogramma Klimaatfonds voor 2024 (hierna: ontwerp-MJP 2024). Hierin wordt 
voorgesteld om ruim 12,5 mld. (onder voorwaarden) toe te kennen en ruim 12,5 mld te reserveren 
voor specifieke doelen. Deze uitgaven hangen nauw samen met bestaande en aanvullende 
maatregelen op het gebied van normeren en beprijzen. 
 
Het Klimaatfonds is van groot belang om de benodigde energie-infrastructuur aan te leggen, de 
mobiliteit en de gebouwde omgeving te verduurzamen en een groene industriepolitiek te 
verwezenlijken. De investeringen zijn aanvullend op andere fondsen en subsidieregelingen. Ze zijn 
van belang voor alle sectoren en voor zowel burgers als bedrijven en maatschappelijke 
organisaties.  
 
De investeringen worden gedaan vanuit zes “percelen”. De investeringen uit de percelen 
kernenergie en CO₂-vrije gascentrales dragen bij aan de verduurzaming van het 
elektriciteitssysteem en het vergroten van de beschikbaarheid van regelbaar vermogen. Vanuit het 
perceel vroege fase opschaling van hernieuwbare energiedragers stimuleren we innovatieve 
technieken, zoals waterstof, vergassing en geothermie. Zo komen er snel meer duurzame 
energiebronnen en -dragers beschikbaar. Het perceel energie-infrastructuur richt zich op de aanleg 
van warmtenetten, waterstofnetwerken, het elektriciteitsnet en laadinfrastructuur. Met deze 
bestedingen realiseren we de randvoorwaarde dat de duurzaam opgewekte energie ook 
getransporteerd kan worden. Het perceel verduurzaming industrie en innovatie mkb zet in op 
snelle uitstootreductie van de grote industriële uitstoters, het industriële mkb en de glastuinbouw. 
Via het perceel gebouwde omgeving wordt het verduurzamen van woningen, bedrijfsgebouwen, 
overheidsgebouwen en maatschappelijk vastgoed gestimuleerd. 
 
Als coördinerende minister voor Klimaat en Energie vind ik het van groot belang dat er een goed 
overzicht is van alle klimaatuitgaven. Met het Klimaatfonds worden veel extra klimaatuitgaven 
mogelijk gemaakt. Ik zal mij inspannen om uw Kamer hierover zo volledig en inzichtelijk mogelijk 
te informeren. Dit ontwerp-MJP draagt daaraan bij. Daarnaast wordt over de uitgaven zowel 
gerapporteerd in het definitieve meerjarenprogramma, dat samen met de formele begroting van 
het fonds op Prinsjesdag aan de Tweede Kamer zal worden aangeboden. In het jaarverslag van het 
Klimaatfonds zal een integrale verantwoording worden opgenomen van de uitputting van de 
middelen die beschikbaar zijn gesteld uit het Klimaatfonds. Dit is ook terug te vinden in de 
jaarverslagen van de betreffende departementen die de middelen toegekend hebben gekregen.  
 
Rob Jetten 
Minister voor Klimaat en Energie 
  
2
