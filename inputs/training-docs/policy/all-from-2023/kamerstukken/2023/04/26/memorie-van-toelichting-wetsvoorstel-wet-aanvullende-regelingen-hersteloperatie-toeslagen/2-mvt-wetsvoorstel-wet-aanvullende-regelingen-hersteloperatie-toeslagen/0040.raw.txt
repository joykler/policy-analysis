3. het inkopen en uitvoeren van trajecten op de vijf leefgebieden; en 
4. het bieden van nazorg.  
Het bieden van brede ondersteuning aan ex-partners is onlosmakelijk verbonden met de beoordeling 
of de aanvrager van kinderopvangtoeslag recht heeft op toepassing van een herstelmaatregel. Als 
het forfaitaire bedrag aan de aanvrager van kinderopvangtoeslag is toegekend, maar bij een 
integrale beoordeling blijkt dat die aanvrager toch geen recht heeft op toepassing van een 
herstelmaatregel, dan eindigt ook de brede hulp voor de ex-partner, omdat deze achteraf ook geen 
gedupeerde blijkt. De Belastingdienst/Toeslagen verstrekt daarvoor het bsn en informatie over de 
status van de gedupeerdheid aan de gemeente zodat die de ondersteuning binnen 30 dagen kan 
afbouwen. De gemeente bewaart de gegevens die zij verwerkt in het kader van het bieden van brede 
ondersteuning niet langer dan noodzakelijk.  
8.2.5 Gegevensverwerking ten behoeve van brede ondersteuning in het buitenland 
Voor het bieden van brede ondersteuning aan gedupeerden in het buitenland is het OTB opgericht 
dat door de Minister van Financiën daartoe gemandateerd is. Het OTB zal ook namens de Minister 
van Financiën brede ondersteuning bieden aan gedupeerde ex-partners in het buitenland en 
nabestaanden van overleden gedupeerden in het buitenland en hen indien zij die wens hebben, 
helpen om terug te kunnen keren naar Nederland. De Belastingdienst/Toeslagen verstrekt het bsn 
en de contactgegevens van genoemde betrokkenen aan het OTB wanneer er behoefte is aan 
ondersteuning. In het geval van een gewenste terugkeer naar Nederland, zorgt het OTB namens de 
Minister van Financiën voor een overdracht van de benodigde gegevens aan de gemeente om de 
ondersteuning voort te kunnen zetten.  
8.3 Gegevensverwerking ten behoeve van tegemoetkoming en brede hulp aan eigen 
kinderen van ex-partners 
De meeste kinderen van gedupeerde ex-partners ontvangen ambtshalve een financiële 
tegemoetkoming van de Belastingdienst/Toeslagen. De Belastingdienst/Toeslagen gebruikt daarvoor 
informatie uit zijn eigen systemen. Behalve gegevens van kinderen worden hierbij ook gegevens 
van derden (zoals ouders) verwerkt. Kinderen die binnen zes maanden nadat de forfaitaire 
compensatie aan de ex-partner is toegekend geen tegemoetkoming hebben ontvangen, kunnen zelf 
een aanvraag indienen. Dit geldt ook voor kinderen van overleden ex-partners. De kinderen die een 
aanvraag indienen, moeten gegevens verstrekken die nodig zijn voor de beslissing op de aanvraag 
en waarover zij redelijkerwijs kunnen beschikken.  
 
Voor de uitvoering van de brede ondersteuning door gemeenten aan kinderen die onder de 
kindregeling vallen, kan brede ondersteuning worden geboden via de aanvrager van 
kinderopvangtoeslag die zich voor herstel heeft gemeld. Een kind kan zich ook zelf bij de gemeente 
melden en daarbij benodigde gegevens verstrekken. Wanneer blijkt dat een aanvrager van 
kinderopvangtoeslag niet als gedupeerde wordt aangemerkt, bestaat niet langer recht op brede 
ondersteuning voor die aanvrager en diens gezin, het kind, pleegkind of voormalig pleegkind of de 
ex-partner en diens gezin en zal deze worden beëindigd. De benodigde informatie hiervoor wordt in
