Artikel 2.14c, tweede lid, ziet op de situatie dat aan het toeslagpartnerschap van het overleden 
kind feitelijk al een einde is gekomen vóór het overlijden van het kind, maar deze toeslagpartner 
krachtens artikel 5 Awir eerst met ingang van de eerste dag van de volgende maand ophoudt 
toeslagpartner van het overleden kind te zijn in de zin van die wet. In dat geval is afdeling 2.2A 
niet van toepassing op deze toeslagpartner en komt deze niet in aanmerking voor de 
tegemoetkoming. In dat geval komen achtereenvolgens ofwel de kinderen ofwel de ouders in 
aanmerking voor de tegemoetkoming. 
De hoogte van het totale maximale bedrag dat aan de nabestaanden wordt uitbetaald komt 
ingevolge het voorgestelde artikel 2.14f, eerste lid, Wht overeen met de financiële 
tegemoetkoming die bij leven aan het overleden kind zou zijn toegekend. Daarbij geldt als 
peildatum voor het bepalen van de hoogte van het bedrag de leeftijd van het overleden kind op 1 
juli 2023, dan wel de dag van overlijden van het kind indien deze dag ligt vóór 1 juli 2023.  
Indien meerdere personen aanspraak kunnen maken op de tegemoetkoming, bijvoorbeeld 
wanneer het overleden kind meerdere kinderen heeft of beide ouders nog in leven zijn, dienen 
deze kinderen of ouders ingevolge het voorgestelde artikel 2.14d Wht, respectievelijk artikel 2.14e 
Wht, allen een eigen aanvraag in te dienen. Na afloop van de aanvraagtermijn van zes maanden 
(zie artikel 6.1, zevende lid, Wht) inventariseert de Belastingdienst/Toeslagen hoeveel kinderen of 
ouders een aanvraag hebben ingediend. Het bedrag wordt vervolgens ingevolge het voorgestelde 
artikel 2.14f, tweede lid, Wht naar rato verdeeld over degenen die een aanvraag voor de 
tegemoetkoming hebben ingediend.  
Voorbeeld 
Een kind is overleden en heeft geen toeslagpartner, maar wel vier kinderen. Indien twee van de 
vier kinderen tijdig een aanvraag bij de Belastingdienst/Toeslagen hebben gedaan, ontvangen 
deze twee kinderen de helft van het bedrag wat bij leven aan het overleden kind zou zijn 
toegekend. Indien alle vier de kinderen tijdig een aanvraag doen, ontvangen alle vier de kinderen 
een kwart van het bedrag dat bij leven aan het overleden kind zou zijn toegekend. 
Artikel I, onderdeel L (afdeling 2.3 van de Wet hersteloperatie toeslagen) 
 
Afdeling 2.3 Wht is eerder gereserveerd voor herstelmaatregelen voor ex-partners. Met het 
onderhavige onderdeel van dit wetsvoorstel wordt invulling gegeven aan de voor 
herstelmaatregelen voor ex-partners gereserveerde afdeling 2.3 Wht door hierin een 
compensatieregeling en een noodvoorziening voor ex-partners van gedupeerde aanvragers van 
een kinderopvangtoeslag op te nemen. Daarnaast wordt voorgesteld drie artikelen in te voegen: 
de artikelen 2.14g, 2.14h en 2.14i Wht. 
 
Artikel 2.14g Wht 
In het voorgestelde artikel 2.14g Wht wordt invulling gegeven aan het begrip ex-partner en 
overige begrippen die in afdeling 2.3 Wht voorkomen. Aan de hand van het voorgestelde artikel 
2.14g, eerste tot en met zesde lid, Wht wordt bepaald wie als ex-partner kwalificeert.  
 
68
