wordt deze kwijtschelding uit te voeren met overeenkomstige toepassing van hoofdstuk 3 Wht. Dit 
houdt onder andere in dat de kwijtschelding ambtshalve door de publieke schuldeisers, genoemd 
in de artikelen 3.1 tot en met 3.12, Wht wordt uitgevoerd. 
 
Indien al voor het overlijden van de gedupeerde aanvrager een toewijzende beschikking voor een 
compensatie of tegemoetkoming, kwijtschelding van bestuursrechtelijke schulden of betaling of 
overneming van privaatrechtelijke schulden als bedoeld in de hoofdstukken 2 tot en met 4 Wht is 
afgegeven, bestaat ten aanzien daarvan geen aanspraak meer voor de partner. Die al aan de 
overleden gedupeerde toegekende voorzieningen worden, los van de onderhavige regeling, 
volgens de gebruikelijke regels van het erfrecht afgehandeld. Wanneer een aanvraag tot 
compensatie op grond van artikel 2.1 Wht al heeft geleid tot toekenning van het forfaitaire bedrag, 
bedoeld in artikel 2.7 Wht, maar nog niet tot een beschikking omtrent compensatie, dan kan de 
partner geen aanspraak meer maken op het forfaitaire bedrag, maar wel op het eventuele 
meerdere.  
 
Het voorgestelde artikel 2.9a, tweede lid, Wht ziet op de situatie dat aan het partnerschap feitelijk 
een einde is gekomen voor het overlijden van de gedupeerde aanvrager. Op grond van artikel 5 
Awir stopt het toeslagpartnerschap eerst met ingang van de eerste dag van de volgende maand. 
In een dergelijk geval komt deze voormalig partner niet in aanmerking voor de voorzieningen, 
bedoeld in artikel 2.9a Wht. Het doel van deze regeling is immers om alleen degene die zowel 
feitelijk als juridisch toeslagpartner is op de dag van overlijden van de overleden aanvrager in 
aanmerking te laten komen voor de herstelregelingen die de overledene zouden zijn toegekomen 
indien deze niet was overleden. Daarvan is in het hiervoor genoemde geval geen sprake. 
 
In het voorgestelde artikel 2.9b Wht wordt geregeld dat indien de overleden aanvrager geen 
toeslagpartner had op de dag van overlijden of indien de situatie, bedoeld in artikel 2.9a, tweede 
lid, Wht zich voordoet, het kind of de kinderen van de overleden aanvrager in aanmerking komen 
voor de voorzieningen die indien de gedupeerde aanvrager niet was overleden aan die aanvrager 
zouden zijn toegekend. Indien de overleden aanvrager op de dag van overlijden wel een 
toeslagpartner had en de situatie, bedoeld in artikel 2.9a, tweede lid, Wht niet aan de orde is en 
deze partner besluit geen aanvraag te doen voor de voorzieningen, dan kunnen de kinderen niet 
daarvoor in de plaats een aanvraag doen. In een dergelijk geval komen de voorzieningen aan 
niemand toe. 
 
Uit het voorgestelde artikel 2.9b, derde lid, Wht volgt dat indien de overleden aanvrager meerdere 
kinderen had, elk van hen een eigen aanvraag voor de voorzieningen moet indienen. Na afloop van 
de aanvraagtermijn van zes maanden inventariseert de Belastingdienst/Toeslagen hoeveel 
kinderen een aanvraag hebben ingediend. Het bedrag dat aan de overleden aanvrager zou zijn 
toegekend op grond van de artikelen 2.1, 2.6 of 2.7 Wht wordt vervolgens naar rato verdeeld 
onder de kinderen die een aanvraag hebben ingediend. Dit houdt in dat kinderen ervoor kunnen 
kiezen om af te zien van deze regeling door geen aanvraag te doen. Indien geen van de kinderen 
een aanvraag doet, komen de voorzieningen aan niemand toe. 
62
