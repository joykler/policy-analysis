59 
de basisprincipes van het Nederlandse begrotingsbeleid, namelijk doelmatige 
allocatie van publieke middelen, beheersing van de overheidsfinanciën en 
bijdragen aan economische stabiliteit, het beste worden nageleefd.  
 
De Afdeling heeft in de Voorjaarsrapportage 2023 haar waardering geuit voor de 
aanpassingen in het begrotingsproces die het kabinet reeds heeft gedaan. 
Tegelijkertijd constateerde de Afdeling dat er dit jaar, net als vorig jaar, wederom 
geen sprake is van een hoofdbesluitvormingsmoment en daarmee integrale 
besluitvorming in het voorjaar, mede omdat de lastenbesluitvorming voor 2024 
grotendeels naar augustus is verschoven. In hoofdstuk E.1. van deze rapportage 
geeft de Afdeling een opsomming van haar aanbevelingen om het nieuwe 
begrotingsproces als het ware af te maken.  
 
3.2. Toetsing voor de jaren 2023 en 2024 
Het kabinet heeft in de Startnota bij het Regeerakkoord de begrotingsregels voor 
deze kabinetsperiode vastgelegd en bevestigd trendmatig begrotingsbeleid te 
zullen voeren. Voor de uitgavenkant zijn vier meerjarige uitgavenkaders 
(Rijksbegroting, Sociale Zekerheid, Zorg en het nieuwe kader Investeringen) 
vastgesteld met een jaarlijks uitgavenplafond dat niet overschreden mag 
116
worden. Wel worden de afzonderlijke uitgavenkaders jaarlijks geïndexeerd met 
de zogenoemde loon- en prijsontwikkeling. Voor de inkomstenkant geldt een 
inkomstenkader met automatische stabilisatie: inkomstenmeevallers komen ten 
gunste van het overheidssaldo, inkomstentegenvallers belasten het 
overheidssaldo. Daarmee ademen de inkomsten als het ware mee met de 
conjunctuur. In beginsel worden het uitgavenplafond en het inkomstenkader 
gedurende de kabinetsperiode niet aangepast, waarmee de kaders de facto 
beleidsmatige bovengrenzen stellen voor de overheidsfinanciën. 
 
Bij de kaders geldt een scheiding tussen inkomsten en uitgaven. Dit betekent dat 
meevallers aan de inkomstenkant niet gebruikt mogen worden voor extra 
uitgaven, maar ook dat inkomstentegenvallers niet gecompenseerd hoeven 
worden door bezuinigingen aan de uitgavenkant. Bovendien dienen tegenvallers 
aan de uitgavenkant te worden gecompenseerd binnen het uitgavenkader en 
mogen deze niet leiden tot nieuwe maatregelen aan de inkomstenkant. Daarmee 
wordt maximale ruimte geboden voor automatische stabilisatie en wordt 
getracht procyclisch begrotingsbeleid te voorkomen. 
 
In de Startnota zijn de uitgavenplafonds en het inkomstenkader voor deze 
kabinetsperiode ex-ante vastgesteld. Bij de Voorjaarsnota 2022 zijn deze definitief 
vastgesteld, mede na verwerking van de macro-economische ramingen van het 
CPB. In dezelfde Voorjaarsnota heeft het kabinet aangegeven dat het vastgestelde 
inkomsten- en uitgavenkader fungeren als anker voor het begrotingsbeleid voor 
deze kabinetsperiode.  
 
116
 Voor investeringen die vallen onder het desbetreffende uitgavenplafond is de 
beheersing van het totaalbedrag relevanter dan het bedrag per jaar en zijn schuiven in de 
tijd toegestaan, mits de Europese begrotingsregels hier ruimte voor bieden.
