administratieplichtige opgelegde verplichtingen tot het verstrekken van gegevens en inlichtingen en 
tot medewerking aan een boekenonderzoek met betrekking tot de belastingheffing van derden. 
Anders dan in de Europees Nederlandse evenknie (artikel 53, eerste lid, AWR) is niet expliciet 
bepaald dat deze verplichtingen ook gelden voor administratieplichtigen die inhoudingsplichtig zijn. 
Hierdoor kan onduidelijkheid bestaan of een inhoudingsplichtige verplicht is mee te werken, 
bijvoorbeeld bij het instellen van een boekenonderzoek. Deze onduidelijkheid is onwenselijk. Om 
die reden wordt ter verduidelijking voorgesteld in artikel 8.87, eerste lid, van de Belastingwet BES 
op te nemen dat de in genoemd eerste lid opgenomen verplichtingen voor administratieplichtigen 
ook gelden voor de heffing van belasting waarvan de inhouding aan hen is opgedragen. 
In artikel 8.87, tweede lid, van de Belastingwet BES is de verplichting opgenomen om de 
Belastingdienst jaarlijks in de maand januari een opgave te verstrekken van betalingen in het 
afgelopen kalenderjaar aan derden die in het afgelopen jaar bij of voor de administratieplichtige, 
anders dan in dienstbetrekking, werkzaamheden of diensten hebben verricht. In de 
uitvoeringspraktijk blijkt echter dat administratieplichtigen de opgave van betalingen aan derden 
niet, dan wel niet volledig of tijdig doen. Het is daarnaast tevens de vraag of de opgave van 
betalingen aan derden bij een ruime opvatting (zoals vergoedingen die worden betaald aan 
ondernemers of kleine zaken die worden gekocht zoals een kop koffie of een versnapering in een 
restaurant) geen overlapping is van de factuurplicht van artikel 8.89a van de Belastingwet BES. 
Tegen deze achtergrond wordt voorgesteld duidelijkheid te verschaffen ten aanzien van betalingen 
aan derden. Ook wordt de termijn opgerekt tot drie maanden waarin administratieplichtigen in het 
nieuwe jaar aan deze verplichting kunnen voldoen. De termijn van een maand werd als te kort 
ervaren, en vooral hierdoor wordt vrijwel nimmer tijdig aan deze verplichting voldaan. Thans is de 
inlichtingenverplichting teruggebracht tot het indienen van een opgave van betalingen aan derden, 
niet zijnde werknemers (voor wie de verzamelloonstaatverplichting geldt). Voorgesteld wordt om 
eveneens administratieplichtigen (voor wie de factuurplicht op basis van artikel 8.89a van de 
Belastingwet BES geldt) uit te zonderen van het begrip “derden” ten aanzien van wie een opgave 
moet worden verstrekt. Dit geeft duidelijkheid aan werkgevers en andere administratieplichtigen en 
houdt tevens de gegevensstroom voor de Belastingdienst beheersbaar. Het zal tevens de 
administratieve lastendruk voor het bedrijfsleven verminderen. 
In artikel 8.87, derde lid, van de Belastingwet BES is de regeling opgenomen op basis 
waarvan administratieplichtigen ook in de maand januari van elk jaar aan de inspecteur een 
opgave moeten verstrekken betreffende de personen die in het afgelopen jaar bij of voor de 
betreffende administratieplichtige in dienstbetrekking zijn geweest, of onder andere bestuurder of 
commissaris zijn geweest. Ook voor wat deze verplichting betreft blijkt dat administratieplichtigen 
de opgave van betalingen aan derden niet, dan wel niet tijdig doen. Daarom wordt voorgesteld ook 
de termijn om aan deze verplichting te voldoen te verlengen zodat deze drie maanden gaat 
bedragen, derhalve tot 1 april van enig jaar. De verplichting de opgave te verstrekken ziet op 
personen die bij de administratieplichtige in dienstbetrekking zijn geweest. Daaronder vallen per 
definitie ook personen die tot de administratieplichtige in fictieve dienstbetrekking hebben gestaan, 
zoals bestuurders, commissarissen en personen die niet anders dan op provisiebasis werken. Dit 
deel van de bepaling is derhalve overbodig en kan daarom vervallen. 
 
 
52
