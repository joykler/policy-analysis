Artikel 7b.5, vierde lid  
Het voorgestelde artikel 7b.5, vierde lid, van de Belastingwet BES regelt dat in afwijking 
van de artikelen 8.23, derde lid, en 8.26, vierde lid, van die wet de bevoegdheid voor het opleggen 
van een bestuurlijke boete vervalt door verloop van zes jaren en zeven maanden, in plaats van zes 
jaren en vier maanden, als het voorgestelde artikel 7b.8, eerste en tweede lid, van de Belastingwet 
BES toepassing vindt. Genoemd artikel 7b.8 regelt dat voor het overgangsjaar een verlengde 
termijn van twintig maanden na afloop van het tijdvak geldt voor het doen van aangifte en de 
betaling. Als gevolg hiervan wordt ook de termijn waarin een bestuurlijke boete opgelegd kan 
worden met eenzelfde periode verlengd. 
 
Artikel 7b.6 van de Belastingwet BES 
 
Artikel 7b.6, eerste en tweede lid 
Ingevolge het voorgestelde artikel 7b.6, eerste lid, van de Belastingwet BES wordt het 
opleggen van een vergrijpboete mogelijk indien het aan opzet of grove schuld van de 
belastingplichtige is te wijten dat de inlichtingenverplichting van het voorgestelde artikel 7b.4, 
eerste lid, van die wet niet wordt nagekomen. Op grond van het voorgestelde artikel 7b.6, eerste 
en tweede lid, van de Belastingwet BES is de vergrijpboete maximaal 100 percent van het bedrag 
aan belasting dat als gevolg van het niet nakomen van de verplichting van het voorgestelde artikel 
7b.4, eerste lid, van die wet niet zou zijn geheven. Daarnaast kan het grofschuldig niet, niet tijdig 
of niet op de juiste wijze voldoen aan deze verplichting ook aangemerkt worden als een 
overtreding als bedoeld in artikel 8.74 van de Belastingwet BES. 
 
Artikel 7b.6, derde en vierde lid 
Op grond van het voorgestelde artikel 7b.6, derde lid, van de Belastingwet BES vervalt de 
bevoegdheid tot het opleggen van een vergrijpboete op grond van het eerste lid van dat artikel 
door verloop van zes jaren en vier maanden na afloop van het tijdvak waarover de belasting is 
verschuldigd. De bevoegdheid om een vergrijpboete op te leggen vervalt derhalve gelijktijdig met 
de bevoegdheid om een naheffingsaanslag op te leggen. Deze periode wordt op grond van het 
voorgestelde artikel 7b.6, vierde lid, van de Belastingwet BES verlengd tot zes jaren en zeven 
maanden indien het voorgestelde 7b.8, eerste en tweede lid, van die wet toepassing vindt. 
 
Artikel 7b.7 van de Belastingwet BES 
Met het voorgestelde artikel 7b.7 van de Belastingwet BES wordt geregeld dat een 
groepsentiteit behorend tot een multinationale groep of binnenlandse groep hoofdelijk 
aansprakelijk kan worden gesteld voor de op de BES-eilanden door groepsentiteiten van dezelfde 
multinationale groep of binnenlandse groep ingevolge de in het wetsvoorstel Wet 
minimumbelasting 2024 opgenomen maatregelen verschuldigde minimumbelasting. De 
minimumbelasting wordt geheven van (hoofdzakelijk) multinationale groepen. Op grond van de 
voorgestelde bepaling kunnen ook groepsentiteiten van multinationale groepen die niet op de BES-
eilanden gevestigd zijn aansprakelijk gesteld worden voor een bedrag aan verschuldigde
