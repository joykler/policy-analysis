Artikel I, onderdeel D (artikel 2.17 van de Wet inkomstenbelasting 2001) 
Met de voorgestelde wijziging van artikel 2.17, tweede lid, Wet IB 2001 wordt een redactionele 
omissie hersteld. De huidige tekst van dit lid verwijst naar de gezamenlijke rendementsgrondslag, 
bedoeld in artikel 5.2, tweede lid, Wet IB 2001. Ingevolge artikel I, onderdeel C, van de 
Overbruggingswet box 3 is artikel 5.2, tweede lid, Wet IB 2001 echter met ingang van 1 januari 
2023 vernummerd tot artikel 5.2, vijfde lid, Wet IB 2001. Daarbij is per abuis de verwijzing in 
artikel 2.17, tweede lid, Wet IB 2001 niet overeenkomstig gewijzigd. Met de voorgestelde wijziging 
wordt deze verwijzing alsnog met terugwerkende kracht tot en met 1 januari 2023 aangepast. 
 
Artikel I, onderdeel E, F, Q, en R (artikelen 3.15, 3.17, 6.17 en 6.36 van de Wet 
inkomstenbelasting 2001) 
In het Belastingplan 2023 is voorzien in een verhoging van het maximaal gericht vrijgestelde 
bedrag voor reiskostenvergoedingen. Per 1 januari 2023 is het maximum verhoogd naar € 0,21 per 
zakelijk kilometer (inclusief woon-werkverkeer) en per 2024 zou dit maximum op grond van het 
Belastingplan 2023 € 0,22 per zakelijke kilometer (inclusief woon-werkverkeer) gaan bedragen. In 
plaats daarvan wordt thans voorgesteld om per 1 januari 2024 de huidige gerichte vrijstelling voor 
reiskostenvergoedingen van maximaal € 0,21 per kilometer in de loonbelasting te verhogen tot € 
0,23 per kilometer. Dit wordt in artikel VII, onderdelen F en G uitgewerkt. In samenhang met dit 
voorstel worden de in artikel I opgenomen aanpassingen van aftrekbare bedragen in de 
inkomstenbelasting voorgesteld. De in artikel I, onderdelen E en F, opgenomen wijzigingen in de 
artikelen 3.15, zesde lid en 3.17, eerste lid, onderdeel b Wet IB 2001 brengen met zich mee dat 
per 1 januari 2024 de aftrekbare kosten en lasten die verband houden met een tot het 
privévermogen van de ondernemer of resultaatgenieter behorend of door hem in privé gehuurd 
vervoermiddel eveneens worden beperkt tot € 0,23 per kilometer. De in artikel I, onderdelen Q en 
R, opgenomen wijzigingen in de artikelen 6.17, zesde lid, onderdeel a, en 6.36, tweede lid, Wet IB 
2001 hebben tot gevolg dat per 1 januari 2024 het thans in die bepalingen opgenomen forfaitaire 
bedrag van € 0,21 per kilometer wordt verhoogd tot € 0,23 per kilometer. Het betreft in artikel 
6.17, zesde lid, onderdeel a, Wet IB 2001 de kosten voor ziekenbezoek per auto (anders dan per 
taxi) en in artikel 6.36, tweede lid, Wet IB 2001 de giftenaftrek van de als vrijwilliger daadwerkelijk 
gemaakte kosten voor vervoer per auto (anders dan per taxi) en ter zake waarvan de vrijwilliger 
afziet van een vergoeding of waarvoor geen vergoedingsregeling is getroffen. Voor alle 
duidelijkheid wordt opgemerkt dat voor de weekenduitgaven voor gehandicapten de verhoging tot 
€ 0,23 per kilometer per 1 januari 2024 wordt gerealiseerd door aanpassing van artikel 40, URIB 
2001 op grond van artikel 6.26, Wet IB 2001. Voorgesteld wordt om de maatregel in werking te 
laten treden per 1 januari 2024. Omdat de bovengenoemde wijzigingen in de plaats komen van de 
op dit punt in het Belastingplan 2023 opgenomen wijzigingsopdrachten, dienen de laatstgenoemde 
wijzigingsopdrachten te vervallen. Omdat het laten vervallen van de genoemde 
wijzigingsopdrachten uit het Belastingplan 2023 dient plaats te vinden voordat die 
wijzigingsopdrachten worden toegepast, is de beoogde volgorde in de inwerkingtredingsbepaling 
van het onderhavige wetsvoorstel opgenomen. 
 
 
 
146
