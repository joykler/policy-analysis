De afgelopen periode is actief gezocht naar mogelijkheden om beleid beter inpasbaar in het IV-
portfolio te maken door keuzes te maken in de vormgeving van het beleid en/of de voorgenomen 
uitvoering. Bij sommige maatregelen wordt voor de implementatietermijn aangesloten op het 
moment dat een IV-systeem is gemoderniseerd of vernieuwd. Het pakket Belastingplan 2024 is 
dan ook uitvoerbaar, waarbij op onderdelen er gekozen is voor het accepteren van nadelen in 
toezicht of dienstverlening om zo een eerdere implementatie mogelijk te maken. Het mitigeren van 
deze nadelen vergt dan dat komende jaren alsnog ICT-capaciteit wordt ingezet om de uitvoering 
van de maatregelen (verder) te automatiseren. Dit vergt een reservering voor capaciteit in de 
komende jaren. Naast ICT is ook de beschikbare personele capaciteit van de Belastingdienst een 
reden voor prioritering van werkzaamheden. Dit heeft gevolgen voor de toezichtsactiviteiten. In 
paragraaf A wordt nader ingegaan op de gemaakte keuzes en de effecten daarvan op de 
uitvoering.  
De kabinetsformatie is een volgend belangrijk moment van politieke besluitvorming. Ook dan is 
het van belang de impact op de uitvoering mee te nemen bij de besluitvorming over 
beleidsmaatregelen. Hierbij geldt dat rust en stabiliteit, het afmaken van ingezette plannen, ook 
voor de komende kabinetsperiode de basis is om verder te bouwen aan het verder 
toekomstbestendig maken van de Belastingdienst. Op deze wijze kan de Belastingdienst ook 
komende periode resultaten boeken in het op orde brengen van de basis en het implementeren 
van noodzakelijke moderniseringen.
