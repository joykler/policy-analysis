Artikel XXXIX 
 
Artikel XXXIX (geen indexatie bedrag artikelen 2.10, 2.10a en 5.5 van de Wet inkomstenbelasting 
2001) 
Met het voorgestelde artikel XXXIX wordt geregeld dat de in artikel 10.1 Wet IB 2001 opgenomen 
indexatie van het in artikel 5.5 Wet IB 2001 opgenomen bedrag van het heffingvrije vermogen in 
box 3 niet wordt toegepast bij het begin van het kalenderjaar 2024. Dat heeft tot gevolg dat het 
heffingvrije vermogen in box 3 ook in 2024 € 57.000 bedraagt. Voorts wordt geregeld dat de in 
artikel 10.1 Wet IB 2001 opgenomen indexatie van de in de tarieftabellen van de artikelen 2.10 en 
2.10a van die wet opgenomen bedragen niet wordt toegepast bij het begin van het kalenderjaar 
2024. Daarmee wordt bewerkstelligd dat in de zogenoemde bijstellingsregeling geen bedragen 
hoeven te worden opgenomen die als gevolg van het onderhavige wetsvoorstel niet de per 1 
januari 2024 geldende bedragen zijn. Op grond van de artikelen 20a, tweede lid, en 20b, tweede 
lid, Wet LB 2001 werkt het bovenstaande door met betrekking tot de in de tarieftabellen van de 
artikelen 20a en 20b Wet LB 1964 opgenomen bedragen. 
 
Artikel XLI 
 
Artikel XLI (samenloopbepaling) 
Zoals gebruikelijk is in dit wetsvoorstel ook een algemene samenloopbepaling opgenomen. Deze 
bepaling maakt het mogelijk om, ingeval de samenloop van wetten die in 2023 in het Staatsblad 
zijn of worden gepubliceerd en wijzigingen aanbrengen in een of meer belastingwetten, niet of niet 
juist is geregeld, of indien als gevolg van die samenloop onjuistheden ontstaan in de aanduiding 
van artikelen, artikelonderdelen, verwijzingen en dergelijke in de betreffende wetten, die wetten op 
dit punt bij ministeriële regeling te wijzigen. De werking van het artikel is derhalve beperkt tot 
twee specifieke situaties: 
1. Er is sprake van een foutieve of ontbrekende samenloopbepaling met betrekking tot twee of 
meer Wijzigingswetten. Dit kan zich bijvoorbeeld voordoen als twee verschillende Wijzigingswetten 
hetzelfde artikel van een belastingwet wijzigen, maar een van de betreffende wijzigingsopdrachten 
als gevolg van de samenloop van de Wijzigingswetten niet kan worden uitgevoerd. 
2. Door de samenloop ontstaat een foutieve aanduiding of verwijzing naar artikelen, 
artikelonderdelen, verwijzingen en dergelijke in een of meer belastingwetten die met de 
betreffende wijzigingsopdrachten worden gewijzigd of ingevoegd. Dit ziet bijvoorbeeld op de 
situatie dat ingevolge een of meer Wijzigingswetten een artikel met hetzelfde nummer in de 
betreffende belastingwet wordt ingevoegd. 
 
Artikel XLII 
 
Artikel XLII (inwerkingtreding) 
Dit artikel regelt de inwerkingtreding. Voor een aantal wijzigingen is voorzien in een 
inwerkingtreding met terugwerkende kracht of met een latere datum, overgangsrecht of een 
afwijkende volgorde. Waar dat het geval is, is dat toegelicht bij de toelichting op de betreffende 
onderdelen.
