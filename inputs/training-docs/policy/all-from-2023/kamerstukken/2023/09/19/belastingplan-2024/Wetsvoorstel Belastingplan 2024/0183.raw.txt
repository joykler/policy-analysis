worden gesteld, kan het immers voor komen dat de inspecteur pas na enkele jaren kennisneemt 
van een verkrijging waarop het overgangsrecht mogelijk van toepassing is. Het kan dan voor de 
inspecteur door het tijdsverloop complexer zijn om vast te stellen of op de voor de toepassing van 
het overgangsrecht relevante datum aan de voorwaarden van het overgangsrecht werd voldaan. 
Zonder de regeling voor het doen van een verzoek zou binnen de reguliere heffingswerkzaamheden 
een beroep op het overgangsrecht niet leiden tot een aangifte waarin zichtbaar is dat van het 
overgangsrecht gebruik is gemaakt zodat de Inspecteur de toepassing daarvan niet ziet en daarop 
dus niet specifiek zal kunnen controleren. Door het verzoek kan de inspecteur op voorhand 
kennisnemen van het voornemen tot toepassing van het overgangsrecht. Aldus vindt handhaving 
en controle van het overgangsrecht zo veel mogelijk in het heden plaats, hetgeen de 
informatiepositie van partijen en daarmee de juiste toepassing van het overgangsrecht ten goede 
komt. 
Het verzoek dient op grond van het voorgestelde artikel XXXVIII, eerste lid, binnen drie maanden 
na 1 januari 2024 bij de inspecteur te zijn ingediend. Voorts dient het verzoek plaats te vinden op 
door de inspecteur voorgeschreven wijze. Daarmee wordt bedoeld dat de inspecteur op de hoogte 
wordt gesteld van een voorgenomen beroep op of toepassing van het overgangsrecht. Het verzoek 
bevat een afschrift van de betreffende overeenkomst en alle overige informatie die mogelijkerwijs 
nodig is voor de inspecteur om een beslissing te kunnen nemen op het verzoek. De inspecteur zal 
in ieder geval op de website van de Belastingdienst vermelden op welke wijze het verzoek moet 
worden gedaan en aan welke eisen het verzoek moet voldoen. 
Op basis van het voorgestelde artikel XXXVIII, eerste lid, onderdeel c, is het overgangsrecht niet 
van toepassing indien aannemelijk is dat het sluiten van een (intentie)overeenkomst hoofdzakelijk 
is gericht op het gebruikmaken van het overgangsrecht. Dienaangaande geldt de vrije bewijsleer. 
De bewijslast ligt bij de inspecteur. Die zal met een lichte toets de toepassing van het 
overgangsrecht alleen uitsluiten in gevallen van misbruik van het overgangsrecht. Van misbruik is 
bijvoorbeeld sprake als, voor 19 september 2023 om 15:15 uur, met meerdere eventuele 
verkrijgers/kopers (intentie)overeenkomsten zijn gesloten, hoofdzakelijk om de mogelijkheid van 
eventuele toepassing van het overgangsrecht in een later stadium open te houden terwijl op het 
moment van het afsluiten van de (intentie)overeenkomst geen reÃ«el verkoopvoornemen bestaat. 
In het voorgestelde artikel XXXVIII, tweede lid, is geregeld dat de inspecteur bij voor bezwaar 
vatbare beschikking beslist op het verzoek. Op dat moment kan de inspecteur logischerwijs nog 
niet met zekerheid vaststellen of de verkrijging voor 1 januari 2030 zal plaatsvinden. Met zijn 
beslissing beoordeelt de inspecteur daarom de toepassingsvoorwaarden uit artikel XXXVIII, eerste 
lid, onderdelen a, b en c en dus of het overgangsrecht van toepassing zou kunnen zijn (en niet de 
verkrijging). De beslissing van de inspecteur bij voor bezwaar vatbare beschikking verschaft de 
belastingplichtige zekerheid over zijn rechtspositie ten aanzien van de toepassing van het 
overgangsrecht alsmede een rechtsingang tegen die beslissing, hetgeen de rechtsbescherming ten 
goede komt. 
 
 
 
 
 
183
