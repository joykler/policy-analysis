71 
De ombuigingslijst en de fiscale maatregelenlijst zijn bedoeld als een ambtelijk 
onafhankelijk overzicht van beleidsopties. Waar mogelijk wordt rekening 
gehouden met uitvoeringsaspecten. In de inleiding van de ombuigingslijst is als 
disclaimer opgenomen dat als partijen willen kiezen voor een bepaalde maatregel 
de uitvoeringsconsequenties nader dienen te worden getoetst. Daarnaast wordt 
benoemd dat maatregelen niet zonder meer opgeteld kunnen worden, gezien de 
overlap of uitsluiting van diverse maatregelen. In de aangekondigde update van 
de ombuigingslijst zal ook nadrukkelijk worden bezien welke beleidsopties het 
voor de burger en/of de uitvoering eenvoudiger maken. Voor zover bekend zal 
ook gewezen worden op tweede-orde effecten.  
 
E-2 Toets aan de Europese begrotingsregels 
 
De Afdeling acht het van belang dat het Herziene Europese begrotingskader tijdig 
in werking treedt en duidelijk en handhaafbaar is. In de septemberrapportage 
toetst de Afdeling of de begroting voldoet aan de Europese begrotingsregels in 
2023 en 2024. Dit gebeurt op basis van de MEV-raming van het CPB. De Afdeling 
concludeert dat het kabinet in 2023 en 2024 voldoet aan de vereisten van de 
correctieve arm van het Stabiliteits- en Groeipact, maar niet aan de vereisten van 
de preventieve arm. Het EMU-saldo komt volgens het CPB in 2023 uit op -1,45% 
en op -2,15% in 2024. Dit is onder de Europese grenswaarde van 3%. Ook de 
EMU-schuld is volgens het CPB lager dan de 60%-norm: in 2023 komt de schuld 
uit op 47,7% en in 2024 en 46,9%. Nederland voldoet niet aan de eisen van de 
preventieve arm. Momenteel kent Nederland een middellangetermijndoelstelling 
voor het structureel saldo van -0,75% bbp. Het structureel saldo komt volgens het 
CPB in 2023 uit op -1,48% bbp en in 2024 op -2,15% bbp. 
 
Het kabinet onderschrijft de beoordeling van de Afdeling over de naleving van de 
Europese begrotingsregels. Het kabinet erkent dat de begroting op gespannen 
voet staat met de preventieve arm van het SGP. Dit komt voort uit de keuze die 
het kabinet in het coalitieakkoord heeft gemaakt voor een ambitieuze 
investeringsagenda, met investeringen in belangrijke en noodzakelijke 
maatschappelijke uitdagingen, waaronder klimaat, onderwijs en de woningmarkt. 
Het kabinet acht dit nodig om hogere kosten en verlies van brede welvaart in de 
toekomst te voorkomen. Dit leidt tot een verslechtering van de 
overheidsfinanciën. Het kabinet heeft er daarom voor gekozen om de 
tegenvallers dit voorjaar op de rente-uitgaven en kosten van asiel van dekking te 
voorzien. Ook het koopkrachtpakket is van budgettaire dekking voorzien.  
 
Het kabinet erkent ook het belang van een tijdige implementatie van het herziene 
Europese begrotingsraamwerk met duidelijke kaders. Het waarborgen van 
duidelijkheid en effectieve handhaving in het Europese begrotingskader is van 
groot belang voor het bevorderen van een gezonde en stabiele financiële situatie 
binnen de EMU. Dit voorjaar heeft het kabinet in middels het fiche 
‘Verordeningen en richtlijn herziening Europees begrotingsraamwerk’ zijn inzet 
voor het nieuwe SGP kenbaar gemaakt aan het parlement.
