Om het toekennen van de IACK meer in lijn te brengen met doel en strekking van de IACK wordt 
voorgesteld om de formele inschrijvingseis met ingang van 1 januari 2025 te vervangen door een 
materiële toets. In het Belastingplan 2023 is geregeld dat de IACK vanaf 1 januari 2025 wordt 
uitgefaseerd. Ouders van kinderen die zijn geboren vóór 1 januari 2025 komen op grond van 
overgangsrecht nog in aanmerking voor de IACK als aan de voorwaarden is voldaan. De 
voorgestelde wijziging geldt voor de gevallen die onder dit overgangsrecht vallen.  
 
Bij het bepalen of recht bestaat op de IACK moet door de voorgestelde wijziging materieel 
beoordeeld worden of de belastingplichtige en het kind voor ten minste zes maanden in het 
kalenderjaar tot hetzelfde huishouden behoren. Hierdoor kan de IACK worden toegekend als een 
gezamenlijke inschrijving op hetzelfde woonadres ontbreekt, maar wel sprake is van tot hetzelfde 
huishouden behoren. Daar staat tegenover dat ouders die wel een gezamenlijke inschrijving 
hebben met een kind, maar niet ten minste zes maanden met dat kind tot hetzelfde huishouden 
behoren, niet meer voldoen aan de voorwaarden voor de IACK. In die situatie zal die ouder echter 
ook niet degene zijn die (primair of evenredig) de zorg draagt voor het kind. In het geval van co-
ouders geldt - als gevolg van de voorgestelde regeling - dat het kind geacht wordt gedurende zes 
maanden tot het huishouden van elk van beide ouders te behoren, als het kind gedurende het 
kalenderjaar voor ten minste 156 dagen in het huishouden van elk van beide ouders verblijft.  
 
Doordat wordt voorgesteld de formele inschrijvingseis te laten vervallen, zouden 
belastingplichtigen die op één woonadres verblijven, maar die geen fiscale partners van elkaar zijn 
omdat zij geen gezamenlijke inschrijving hebben in de BRP, onbedoeld beiden IACK kunnen 
krijgen. Dit is in strijd met doel en strekking van de IACK, die alleen bedoeld is voor de 
alleenstaande ouder of de minstverdienende partner. Om onbedoelde dubbele toekenning van de 
IACK te voorkomen wordt voorgesteld te bepalen dat iemand die ten minste zes maanden op 
hetzelfde woonadres als de belastingplichtige verblijft maar die door het ontbreken van een 
gezamenlijke inschrijving op een woonadres in de BRP niet kwalificeert als partner, voor de 
toekenning van de IACK wordt gelijkgesteld met een partner. Door de gelijkstelling met een 
partner wordt een kind van een van beide belastingplichtigen voor toekenning van de IACK ook 
aangemerkt als kind van de andere belastingplichtige.  
 
Vooruitlopend op wetgeving is, in aanvulling op hierboven genoemde goedkeuringen die langere 
tijd bestaan, bij beleidsbesluit goedgekeurd dat onder voorwaarden de IACK al kan worden 
toegekend aan belastingplichtigen die voldoen aan de materiele toets maar niet aan de formele 
inschrijvingseis. Om dubbele toekenning van IACK te voorkomen is een van de voorwaarden dat 
het kind niet of minder dan zes maanden staat ingeschreven op een woonadres in de BRP bij 
iemand anders dan de belastingplichtige. Als het wetsvoorstel wordt aangenomen kunnen deze 
goedkeuringen komen te vervallen. Ook de belastingplichtigen die nu een geslaagd beroep kunnen 
doen op een goedkeuring hebben op grond van de voorgestelde materiële toets recht op de IACK 
als zij eveneens voldoen aan de overige voorwaarden voor het recht op de IACK. 
 
De voorgestelde materiële toets is voor de IACK niet onbekend. In de tot 2011 geldende wetgeving 
waren de materiële toets en de formele inschrijvingseis twee cumulatieve voorwaarden voor het
