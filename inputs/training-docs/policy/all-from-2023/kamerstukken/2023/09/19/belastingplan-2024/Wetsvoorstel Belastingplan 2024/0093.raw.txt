week de drie dagen wordt gehaald, maar beoordeelt of over een langere periode sprake was van 
een gelijke verdeling met een gemiddelde van minstens drie dagen per week. Deze uitleg is ook 
104
door de Afdeling bestuursrechtspraak van de Raad van State onderschreven. Ook bij deze 
toepassing kan echter nog steeds gelden dat het verblijf van kinderen tijdens vakantie- en 
feestdagen in beide huishoudens niet wordt meegerekend, omdat dit niet aangemerkt kan worden 
als een doorgaans verblijf.  
Aangezien in onderhavig wetsvoorstel het begrip van co-ouderschap in de Wet IB 2001 wordt 
gewijzigd, ziet het kabinet aanleiding om dit begrip ook te wijzigen in de Awir. Door deze wijziging 
is het voor de ouder makkelijker om te bepalen of het kind voldoende dagen in diens huishouden 
verblijft en wordt zoveel mogelijk harmonisatie bewerkstelligd tussen de Wet IB 2001 en de Awir. 
De kern van de bepaling blijft dat het gaat om een situatie waarbij een kind in ongeveer gelijke 
mate in beide huishoudens verblijft. Het is alleen niet meer nodig dat op elk moment in het jaar 
sprake is van een gelijke verdeling. Het is voldoende als op kalenderjaarbasis het verblijf van het 
kind in beide huishoudens nagenoeg in een gelijke verhouding is. Hiervan is in ieder geval sprake 
als het kind 156 dagen (3 dagen maal 52 weken) per berekeningsjaar bij elk van beide ouders 
verblijft. In individuele gevallen houdt de Dienst Toeslagen nog wel ruimte om maatwerk te bieden. 
Deze wijziging heeft geen gevolgen voor de ouders die aan het bestaande begrip voldoen, want zij 
zullen ook onder de nieuwe definitie vallen. 
Indien voor een deel van het jaar minimaal een maand sprake is van co-ouderschap, dan wordt de 
richtlijn van 156 dagen tijdsevenredig toegepast. Er is gekozen voor een maand, omdat toeslagen 
per maand worden uitbetaald.  
 
 
Doelmatigheid, doeltreffendheid en evaluatie 
De maatregel heeft meerdere doelen. Deze maatregel heeft ten eerste als doel het vereenvoudigen 
van het verblijfsvereiste. Het is voor ouders eenvoudiger om te toetsen of zij voldoen aan dit 
vereiste. Zij hoeven niet meer te bepalen of het kind doorgaans ten minste drie gehele dagen per 
week in elk van beide huishoudens verblijft, maar hoeven alleen te bepalen of een kind 156 dagen 
in hun huishouden verblijft. Zodoende hebben de ouders meer vrijheid om de zorg voor hun 
kind(eren) te verdelen. Ten tweede wordt met deze maatregel zoveel mogelijk harmonisatie 
bewerkstelligd tussen de Wet IB 2001 en de Awir. Er gelden zodoende geen verschillende 
regelingen met betrekking tot co-ouderschap. Dit is eenvoudiger voor de ouder. Met deze 
wetswijziging worden deze doelen behaald en daarom is deze maatregel doelmatig en doeltreffend. 
Er is geen aparte evaluatie voor deze bepaling voorzien. Wel zal deze maatregel meelopen in de 
periodieke evaluatie van de Awir. 
 
Uitvoeringsgevolgen Belastingdienst, Toeslagen en Douane  
Voor de ouders die op dit moment onder de huidige regelgeving kwalificeren als co-ouders, 
verandert er niets. Naar verwachting vindt wel een zeer beperkte uitbreiding van de doelgroep 
plaats, en dit is uitvoerbaar. Ook behoudt Toeslagen de ruimte om maatwerk te bieden in 
voorkomende gevallen.  
 
104
 ABRvS 20 november 2019, ECLI:NL:RVS:3895. 
93
