17 
– (mede)overheden. Aan de andere kant kunnen (mede)overheden 
klimaatverandering beperken door het voeren van mitigatie- en adaptatiebeleid. 
Beleidsprioriteiten en de bijbehorende allocatie van middelen zullen dan 
verschuiven, met als gevolg dat de samenstelling van de overheidsuitgaven en -
25
inkomsten structureel zal veranderen.  
 
Overheden kunnen ook te maken krijgen met risicoregelingen voor de financiële 
sector, indien bepaalde activa door klimaatverandering (onverwacht) aan waarde 
verliest (stranded assets). Dit betreft bijvoorbeeld het verlenen van 
overheidsgaranties. Ook kunnen problemen ontstaan in de verzekerbaarheid van 
schade door ontwrichtende klimaatrampen. Daardoor komt mogelijk een deel van 
de kosten voor rekening van de overheid. Samen kunnen deze factoren de 
kredietwaardigheid van een land, en daarmee de rente-uitgaven op de 
26
staatsschuld beïnvloeden.  
 
Met andere woorden, de samenstelling en hoogte van de overheidsuitgaven en -
inkomsten en de financierbaarheid van staatsschuld (kredietwaardigheid) worden 
door klimaatopgaven en -risico’s geraakt. Dit heeft mogelijk gevolgen voor de 
houdbaarheid van de overheidsfinanciën op de middellange en lange termijn. 
Geformuleerde nationale uitgangspunten voor de overheidsfinanciën en de 
begrotingssystematiek sluiten hier niet altijd op aan, of maken deze 
ontwikkelingen niet inzichtelijk.  
 
Zo is bijvoorbeeld, in tegenstelling tot vergrijzing, klimaat nog geen onderdeel 
van de analyses over de houdbaarheid van de overheidsfinanciën. 
Begrotingsbeleid is echter een belangrijke factor in het beleid, of het nu gaat om 
de hoogte van de overheidsinkomsten en -uitgaven, de allocatie van deze 
middelen, de beleidsmix (subsidiëren, normeren of beprijzen), het 
begrotingssaldo, de staatsschuld, de houdbaarheid van de overheidsfinanciën of 
de financiële verplichtingen die de overheid heeft. De begrotingssystematiek, 
namelijk de vormgeving van de begroting (begrotingsregels) en van de 
besluitvorming (begrotingsproces), dient doelmatig en doeltreffend 
begrotingsbeleid mogelijk te maken.  
 
Om rekenschap te geven van de fundamentele verandering van de sociaal-
economische structuur, de structurele verandering van de inkomsten en uitgaven 
van de overheid en de onderlinge afhankelijkheid van klimaat en de 
houdbaarheid van de overheidsfinanciën is het noodzakelijk klimaat onderdeel te 
maken van het te voeren begrotingsbeleid en de begrotingssystematiek. Net zo 
goed als de vergrijzing (de demografie) een integraal onderdeel is van de 
 
25
 De inkomstenkant van de begroting is door klimaatverandering op meerdere manieren 
in verandering. Er kan sprake zijn van grondslagerosie op bestaande lastenmaatregelen, 
maar ook op korte termijn eventueel hogere belastinginkomsten door CO2-beprijzende 
maatregelen. Op de langere termijn zullen dergelijke belastingopbrengsten echter weer 
afnemen als het doel hiervan, minder uitstoot, wordt bereikt. 
26
 Europese Centrale Bank (2023). Financial Stability Review. May 2023.
