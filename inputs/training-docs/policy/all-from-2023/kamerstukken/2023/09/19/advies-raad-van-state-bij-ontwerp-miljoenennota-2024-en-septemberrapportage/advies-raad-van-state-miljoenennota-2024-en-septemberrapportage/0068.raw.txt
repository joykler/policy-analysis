68 
vermogensongelijkheid en gunstregelingen voor specifieke groepen en bedrijven 
te verminderen. Voor zover het natuurlijke personen betreft, betalen zij over het 
algemeen echter niet box 1, maar box 2-belasting. Het box 2-tarief wordt echter 
ongemoeid gelaten.  
 
Uit de Miljoenennota 2024 blijkt dat het tarief eerste schijf in box 1 van de 
inkomstenbelasting inderdaad wordt verhoogd, omdat de taakstelling 
belastingconstructies en fiscale regelingen niet wordt gehaald. Dit betekent dat 
belastingplichtigen die over het algemeen juist niet van die constructies en 
gunstregeling profiteren, hiervoor de dekking moeten bieden. De Afdeling 
constateert dat een motivering voor de keuze van de placeholder ontbreekt en 
adviseert de huidige en toekomstige keuzes voor placeholders van een 
onderbouwing te voorzien, zodat de afwegingen inzichtelijk worden. 
 
 
F.   REACTIE VAN HET DEMISSIONAIRE KABINET 
 
Inleiding 
Het kabinet dankt de Afdeling Advisering van de Raad van State (hierna: de 
Afdeling) voor haar oordeel over de ontwikkeling van de overheidsfinanciën en in 
hoeverre deze ontwikkeling voldoet aan de regels uit het Stabiliteits- en Groeipact 
(SGP). De Afdeling geeft in deze septemberrapportage verschillende waardevolle 
adviezen voor toekomstig begrotingsbeleid. Vanwege de demissionaire status 
van het kabinet, is het aan een volgend kabinet om deze te wegen. De adviezen 
e
zullen worden meegegeven aan de 17 Studiegroep Begrotingsruimte.  
Deze kabinetsreactie gaat, naast de andere aanbevelingen van de Afdeling, in op 
de adviezen over i) begrotingsankers en budgettaire ruimte, ii) het 
begrotingsproces, iii) de kwaliteit van de overheidsfinanciën en iv) 
medeoverheden. De adviezen voor klimaat en brede welvaart worden uitgebreid 
behandeld in het nader rapport, dat tegelijkertijd met de Miljoenennota 2024 naar 
het parlement is verstuurd.  
 
E-1 Adviezen voor het toekomstige begrotingsbeleid 
 
i) Begrotingsankers en budgettaire ruimte 
De Afdeling benadrukt het belang van oog houden voor de houdbaarheid van de 
overheidsfinanciën op de middellange en lange termijn. Daarbij constateert de 
Afdeling dat het kabinet in de Miljoenennota 2024 niet ingaat op de 
verslechtering door de geraamde begrotingstekorten en de uitdagingen op de 
middellange termijn in relatie tot de schuldhoudbaarheid. Ook ontbreekt de 
vergelijking met andere Europese landen. Daarnaast adviseert de Afdeling om 
klimaat te incorporeren in de houdbaarheidsanalyses. Ook geeft de Afdeling een 
volgend kabinet als advies om een begrotingsanker te kiezen dat zorgt voor 
voldoende begrotingsruimte. Op deze manier kunnen automatische stabilisatoren 
hun werk doen en hoeft er niet plotseling bezuinigd te worden bij economische 
tegenwind. Daarnaast noemt de Afdeling dat de begroting bij ongewijzigd beleid
