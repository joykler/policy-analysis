36 
In de voorgaande paragraaf zijn vier basiselementen geïdentificeerd voor het 
vormgeven van een klimaatinclusief begrotingsraamwerk, waarna deze zijn 
77
toegepast op het bestaande Nederlandse begrotingsraamwerk. Een eerste stap 
is het ontwikkelen van een strategisch raamwerk door het koppelen van de 
beleidsprioriteiten en doelstellingen op het gebied van klimaat aan het doel en de 
basisprincipes van het begrotingsbeleid. Op deze manier kan worden 
geïdentificeerd hoe klimaatverandering het huidige begrotingsbeleid beïnvloedt 
en hoe klimaat beter onderdeel kan worden van het begrotingsbeleid.  
 
Om het begrotingsbeleid klimaatinclusiever te kunnen maken, dient 
onafhankelijke, relevante en betrouwbare informatie tijdig voorhanden te zijn om 
integrale afwegingen binnen het begrotingsbeleid te kunnen maken. Een tweede 
stap is daarom het beter definiëren en classificeren van klimaatbeleid, het 
inzichtelijk maken van klimaatkosten voor klimaatmitigatie, -adaptatie en -schade, 
ook op de lange termijn en het incorporeren van klimaat(scenario’s) in ramingen 
voor de macro-economie en overheidsfinanciën, waaronder in het 
houdbaarheidssaldo en het basispad. Voorts is het noodzakelijk het klimaat te 
integreren in de begrotingssystematiek (zowel aan de uitgaven- als aan de 
lastenkant van de begroting), namelijk in de begrotingsregels en in het 
begrotingsproces, zodat het maken van integrale, doelmatige en doeltreffende 
afwegingen door de politiek binnen het begrotingsbeleid worden gefaciliteerd.  
 
Een derde stap is de inrichting van een institutionele context, waarin rollen en 
taken zijn gedefinieerd en waar nodig wettelijk verankerd. Een coördinerende rol 
voor de Minister van Financiën voor het inbedden van klimaat in de 
begrotingssystematiek ligt daarbij voor de hand, in samenwerking met de 
Minister voor Klimaat en Energie. Een vierde stap is klimaat voldoende onderdeel 
maken van het evaluatie- en verslaggevingsstelsel. Hierbij dient niet alleen oog te 
zijn voor individuele maatregelen, maar ook voor de samenhang van klimaat met 
andere beleidsvoorstellen. 
 
Er bestaat onlosmakelijk samenhang tussen de elementen voor een 
klimaatinclusief begrotingsraamwerk. Het versterken van slechts enkele in plaats 
van alle elementen brengt het risico met zich dat er geen waarneembare of 
blijvende verbeteringen worden gedaan. Zo kan bijvoorbeeld geïnvesteerd 
worden in het ontwikkelen van een definitie- en classificatiemethodologie voor 
klimaatgerelateerde uitgaven en lasten, maar zonder een algemeen ontwikkeld 
strategisch raamwerk bestaat het risico dat de ontwikkelde methodologie niet 
voldoende aansluit op de behoefte om integrale afwegingen te bevorderen.  
 
 
77
 Het Nederlandse begrotingsraamwerk (begrotingssystematiek en -proces) is ook van 
toepassing op de Rijksuitgaven voor Caribisch Nederland. De uitgaven aan 
Koninkrijksrelaties en vanuit het BES-fonds worden jaarlijks als bijlage bij het 
begrotingshoofdstuk van het Ministerie van Binnenlandse Zaken en Koninkrijksrelaties 
gepresenteerd.
