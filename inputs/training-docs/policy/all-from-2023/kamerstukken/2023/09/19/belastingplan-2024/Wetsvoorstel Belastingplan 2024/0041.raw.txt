rendementspercentage bij fiscale partners wordt uitgegaan van de gezamenlijke 
rendementsgrondslag. De huidige berekeningswijze wordt hiermee niet veranderd. Door de 
terugwerkende kracht tot en met 1 januari 2023 zal iedere onduidelijkheid over de juistheid van de 
berekeningsmethode ook over het jaar 2023 worden voorkomen.  
 
5.3 Verhogen gerichte vrijstelling reiskostenvergoeding 
 
De onbelaste reiskostenvergoeding is een gerichte vrijstelling in de loonbelasting. Op basis van 
deze vrijstelling kan een werkgever aan werknemers een vergoeding tot maximaal € 0,21 per 
kilometer (cijfers 2023) toekennen voor zakelijke kilometers, inclusief woon-werkkilometers, 
zonder dat de werknemer hierover loonbelasting hoeft te betalen of de werkgever het moet 
toerekenen aan de vrije ruimte van de werkkostenregeling. Het ligt aan de afspraken tussen 
werkgever en werknemer of en tegen welke hoogte de reiskosten worden vergoed. Er is geen 
wettelijke verplichting om de reiskosten (tot het maximale bedrag) te vergoeden.  
 
In het coalitieakkoord is afgesproken om de onbelaste reiskostenvergoeding stapsgewijs te 
verhogen vanaf 2024. Hiervoor was een budget beschikbaar van € 200 miljoen in 2024 en € 400 
miljoen vanaf 2025. Gelet op de snelle stijging van de reiskosten per kilometer en het feit dat het 
maximum van de onbelaste reiskostenvergoeding sinds 2006 niet is gewijzigd, besloot het kabinet 
vorig jaar al per 1 januari 2023 een eerste verhoging op te nemen in het Belastingplan 2023. Het 
streven was daarbij om de onbelaste reiskostenvergoeding in twee stappen te verhogen naar 
€ 0,23. Omdat de budgettaire derving van verhogen tot € 0,23 per kilometer hoger was dan de 
hiervoor beschikbare € 400 miljoen, was het vorig jaar alleen mogelijk om voor te stellen het 
maximum in twee stappen te verhogen tot € 0,22. Met het Belastingplan 2023 werd de onbelaste 
reiskostenvergoeding per 1 januari 2023 verhoogd van € 0,19 naar € 0,21 en zou het maximum 
per 1 januari 2024 verder verhoogd worden naar € 0,22. Het kabinet deed daarbij de toezegging 
gedaan om zich in te zetten voor de hier voorgestelde verdere verhoging naar € 0,23 per 1 januari 
2024.  
 
Tabel 3: Onbelaste reiskostenvergoeding 
 2022 2023 2024 
Coalitieakkoord € 0,19 € 0,21 € 0,23 
Belastingplan 2023 € 0,19 € 0,21 € 0,22 
Belastingplan 2024 € 0,19 € 0,21 € 0,23 
 
De onbelaste reiskostenvergoeding is dit jaar geëvalueerd op doeltreffendheid en doelmatigheid. 
De resultaten zijn in juni gedeeld met de Tweede Kamer. De regeling wordt door de onderzoekers 
in hoofdzaak doeltreffend en vanuit overheidsperspectief waarschijnlijk doelmatig beoordeeld. Het 
kabinet vindt het belangrijk om de resultaten van deze evaluatie en de aanbevelingen zorgvuldig te 
bestuderen en komt daarom later dit jaar met een inhoudelijke reactie op het rapport. Hierop 
vooruitlopend stelt het kabinet vast dat de onderzoekers ook concluderen dat een onbelaste 
reiskostenvergoeding van € 0,22 per zakelijke kilometer over het algemeen de variabele 
autokosten dekt.
