Artikel 7b.3 van de Belastingwet BES 
 
Artikel 7b.3, eerste lid 
Het voorgestelde artikel 7b.3, eerste lid, van de Belastingwet BES regelt dat de voor de 
minimumbelasting geldende naheffingstermijn, in afwijking van artikel 8.12, vierde lid, van de 
Belastingwet BES, vervalt na het verlopen van zes jaren en vier maanden na het einde van het 
tijdvak waarover de belasting verschuldigd is. Voor de belastingaangifte voor de minimumbelasting 
geldt op grond van het voorgestelde artikel 7b.2, tweede lid, van de Belastingwet BES een 
aangiftetermijn van zeventien maanden. Deze aangiftetermijn is meer dan zestien maanden langer 
dan de reguliere aangiftetermijn die geldt op grond van artikel 8.5, tweede lid, van de Belastingwet 
BES. Om te voorkomen dat de naheffingstermijn effectief wordt verkort, wordt ook de 
naheffingstermijn met eenzelfde periode – zestien maanden en vijftien dagen – verlengd. Hierdoor 
staat aan de inspecteur bij benadering eenzelfde termijn ter beschikking voor het opleggen van een 
naheffingsaanslag als bij aangiftebelastingen waarvoor de reguliere aangiftetermijn geldt. 
Door aan te sluiten bij het tijdvak in plaats van het kalenderjaar wordt bewerkstelligd dat 
de naheffingstermijn altijd gelijk is aan zes jaren en vier maanden (behoudens het overgangsjaar, 
bedoeld in het voorgestelde artikel 7b.8, vijfde lid, van de Belastingwet BES), ongeacht wanneer 
het tijdvak eindigt. Zo wordt voorkomen dat een belastingplichtige met een van het kalenderjaar 
afwijkend verslagjaar (tijdvak) geconfronteerd wordt met een langere naheffingstermijn dan een 
belastingplichtige voor wie het verslagjaar gelijk is aan het kalenderjaar. Voor een multinationale 
groep met een verslagjaar dat eindigt op 31 december 2024 loopt de naheffingstermijn dus af op 
30 april 2031. 
 
Artikel 7b.3, tweede lid 
Het voorgestelde artikel 7b.3, tweede lid, van de Belastingwet BES regelt dat, ingeval het 
voorgestelde artikel 7b.8, eerste en tweede lid, van die wet toepassing vindt, in afwijking van 
artikel 8.12, vierde lid, van de Belastingwet BES de bevoegdheid tot naheffing vervalt door verloop 
van zes jaren en zeven maanden na het einde van het tijdvak waarover de belasting is 
verschuldigd. Het voorgestelde artikel 7b.8, eerste en tweede lid, van de Belastingwet BES regelt 
dat voor het overgangsjaar, bedoeld in het voorgestelde artikel 7b.8, vijfde lid, van die wet een 
verlengde aangiftetermijn, onderscheidenlijk betalingstermijn, van twintig maanden - in plaats van 
zeventien maanden - na afloop van het tijdvak geldt. Om deze reden wordt ook de 
naheffingstermijn met drie maanden verlengd. 
 
Artikel 7b.3, derde lid 
Het voorgestelde artikel 7b.3, derde lid, van de Belastingwet BES regelt dat de 
bevoegdheid tot het opleggen van een naheffingsaanslag voor een bedrag aan binnenlandse 
bijheffing komt te vervallen als artikel 8.4, zevende lid, van het wetsvoorstel Wet 
minimumbelasting 2024 toepassing vindt op een verschuldigd bedrag aan binnenlandse bijheffing 
door een voor die bijheffing belastingplichtige groepsentiteit op de BES-eilanden. Op grond van 
artikel 8.4, zevende lid, van dat wetsvoorstel wordt een over een verslagjaar verschuldigd bedrag
