12
onderzocht. Deze mogelijke verfijningen zijn in een Kamerbrief van 26 april 2023 gepresenteerd. 
De maatregelen die het kabinet in dat kader voorstelt worden hierna toegelicht. 
 
Aandeel in een VvE en geld op een derdengeldenrekening onder banktegoeden scharen 
Het kabinet stelt voor om een aantal vermogensbestanddelen alsnog onder de categorie 
banktegoeden te brengen. Het gaat om het lidmaatschapsrecht in een vereniging van eigenaars 
(VvE) en geld op een derdengeldenrekening van een notaris of gerechtsdeurwaarder. Deze 
vermogensbestanddelen vallen momenteel in de categorie ‘overige bezittingen’, waarvoor in 2023 
een forfaitair rendementspercentage van 6,17% geldt. Dit vermogen bestaat echter in de regel uit 
geld dat wordt aangehouden op een bankrekening. Het forfaitaire rendementspercentage voor 
13
banktegoeden, 0,01% in 2023 , zal daardoor beter het rendement op dit vermogen weerspiegelen 
dan het rendementspercentage voor overige bezittingen. Daarom vindt het kabinet het passend om 
dit vermogen onder de categorie ‘banktegoeden’ te brengen. Voorgesteld wordt deze aanpassing 
met terugwerkende kracht tot en met 1 januari 2023 te laten gelden. Hieronder worden de 
verschillende vermogensbestanddelen nader toegelicht. Verderop in deze paragraaf worden de 
overwegingen toegelicht waarom voor de verfijningen inwerkingtredingen met terugwerkende 
kracht wordt voorgesteld. 
 
Het lidmaatschapsrecht in een VvE is een vermogensrecht dat tot de rendementsgrondslag van 
box 3 wordt gerekend. Dit vermogensrecht wordt tegen de waarde in het economische verkeer in 
de heffing van box 3 betrokken. Doorgaans zal de waarde van het lidmaatschapsrecht bepaald 
worden door het aandeel in het reservefonds van de VvE. Civielrechtelijk is geregeld dat VvE’s in 
beginsel jaarlijks een minimumbedrag sparen voor groot onderhoud door storting in het 
reservefonds. Het uitgangspunt is daarbij dat dit geld door de VvE wordt aangehouden op een 
afzonderlijke bankrekening. Door het lidmaatschapsrecht in een VvE onder de categorie 
banktegoeden te brengen zal het werkelijk behaalde rendement op die bankrekening beter 
benaderd worden. 
 
Notarissen en gerechtsdeurwaarders hebben doorgaans grote sommen geld van derden tijdelijk 
onder zich. De Wet op het notarisambt en de Gerechtsdeurwaarderswet voorzien in een regeling 
om deze bedragen buiten het eigen vermogen van de notaris of gerechtsdeurwaarder te houden. 
Zo wordt voorkomen dat eventuele schuldeisers van de notaris of gerechtsdeurwaarder verhaal 
halen op dat geld van derden. Op grond van deze regeling is de notaris of gerechtsdeurwaarder 
verplicht een bijzondere bankrekening (de zogenoemde derdenrekening, derdengeldenrekening of 
kwaliteitsrekening) aan te houden, waarop uitsluitend gelden worden gestort die de notaris of 
gerechtsdeurwaarder in verband met zijn werkzaamheden tijdelijk onder zich heeft. De gestorte 
bedragen worden door de notaris of gerechtsdeurwaarder beheerd, maar behoren toe aan degenen 
voor wie die gelden bestemd zijn. Een vorderingsrecht op de notaris of gerechtsdeurwaarder ten 
aanzien van gelden op de derdenrekening door een rechthebbende op die gelden valt momenteel in 
box 3 in de categorie ‘overige bezittingen’. Ondanks dat het geld van de belastingplichtige op een 
 
12
 Kamerstukken II 2022/23, 32140, nr. 153. 
13
 Dit percentage wordt na afloop van het jaar definitief vastgesteld op basis van gemiddelde maandelijkse rendementen in procenten op 
deposito’s uit een periode van elf maanden, beginnend op 1 januari en eindigend op 30 november 2023.
