Artikel IV 
 
Artikel IV, onderdeel A (artikel 6 van de Wet loonbelasting BES) 
Met de voorgestelde wijzigingen in artikel 6 Wet LB BES wordt beoogd het 
aansprakenregime te verduidelijken en meer in lijn te brengen met dat in Europees Nederland, 
meer in het bijzonder de Wet LB 1964. Het voorgestelde tweede lid is bedoeld om te bestendigen 
en te verduidelijken dat aanspraken tot het loon behoren. Een inhoudelijke wijziging is daarmee 
niet beoogd. Voor de inhoud van het begrip aanspraak wordt aansluiting gezocht bij het begrip 
aanspraak zoals gebruikt in de Wet LB 1964. 
Nieuw voor de BES-eilanden is het voorgestelde artikel 6, derde lid, Wet LB BES dat regelt 
dat uitkeringen of verstrekkingen die voortkomen uit een aanspraak die op grond van de 
bepalingen van de Wet LB BES belast had moeten worden, maar ten onrechte niet is belast, alsnog 
tot het loon worden gerekend. Deze bepaling wordt opgenomen om een langdurige onterechte 
toepassing van de omkeerregel te kunnen herstellen. Het ten onrechte toepassen van de 
omkeerregel heeft tot gevolg dat de aanspraak onbelast blijft, terwijl op een later moment blijkt 
dat dit niet terecht was, bijvoorbeeld omdat de regeling destijds als zuiver werd gezien en mogelijk 
in eerste instantie ook zuiver is geweest en de regeling naderhand niet zuiver blijkt te zijn. Onder 
de huidige wetgeving kan het ten onrechte toepassen van de omkeerregel slechts worden 
gecorrigeerd voor zover de naheffing- of navorderingstermijn van vijf jaar (artikel 8.12, 
onderscheidenlijk artikel 8.10, van de Belastingwet BES) nog niet is verstreken. In veel gevallen zal 
het bij de toepassing van de omkeerregel echter gaan om een langere periode dan vijf jaar. 
Bijvoorbeeld bij pensioenen is de periode waarin de omkeerregel wordt toegepast in het algemeen 
35 jaar of meer. Omdat uitkeringen uit een op grond van de wet tot het loon behorende aanspraak 
onbelast zijn (omdat de aanspraak in dat geval de loonsfeer heeft verlaten), worden in een 
dergelijk geval zowel de aanspraak als de uitkeringen niet belast. Met het voorgestelde artikel 6, 
derde lid, Wet LB BES wordt voorkomen dat ingeval naheffing met betrekking tot de ten onrechte 
niet in de heffing betrokken aanspraak niet mogelijk is zowel de aanspraak als de uitkeringen niet 
in de belastingheffing worden betrokken en daarmee sprake zou zijn van een dubbele vrijstelling. 
Met deze bepaling wordt zeker gesteld dat óf de aanspraak óf de daaruit voortvloeiende uitkeringen 
en verstrekkingen worden belast. Met het belasten van de uitkeringen wordt aangesloten bij de 
wijze waarop de werkgever en de werknemer de aanspraak zelf steeds hebben behandeld. Het niet 
belasten van de aanspraak – en daarmee het toepassen van de omkeerregel – impliceert dat de 
uitkeringen in beginsel worden belast. De voorgestelde bepaling bewerkstelligt dit ook en brengt 
derhalve geen nadeel toe aan de belastingplichtige. 
In het voorgestelde artikel 6, vijfde lid (nieuw), Wet LB BES worden onder meer enkele 
specifieke aanspraken vrijgesteld. Ingeval deze aanspraken worden vrijgesteld, is de omkeerregel 
van toepassing. Op grond daarvan wordt niet de aanspraak belast, maar worden de daaruit 
voortvloeiende uitkeringen of verstrekkingen tot het loon gerekend. Met het vrijstellen van deze 
aanspraken is, tenzij anders aangegeven, geen inhoudelijke wijziging beoogd. 
In het voorgestelde artikel 6, vijfde lid (nieuw), onderdeel a, Wet LB BES worden de 
aanspraken op uitkeringen krachtens de Wet ongevallenverzekering BES, de Wet ziekteverzekering 
56
