zakelijk gebruikt, de voorgestelde vrijstelling van artikel 31a, tweede lid, onderdeel a, onder 2°, 
Wet LB 1964 worden toegepast. 
 
Artikel VII, onderdeel E (artikel 31a van de Wet op de loonbelasting 1964) 
Voorgesteld wordt om aan artikel 31a, tweede lid, onderdeel a, onder 2°, Wet LB 1964 een 
passage toe te voegen. De voorgestelde toevoeging heeft als gevolg dat een werkgever een 
OV-kaart aan diens werknemers kan vergoeden, verstrekken of ter beschikking stellen die ook voor 
privédoeleinden kan worden gebruikt zonder dat hierover belasting verschuldigd is, mits de OV-
kaart (in welke mate dan ook) ook voor zakelijke reizen (waaronder woon-werkverkeer) wordt 
gebruikt. Op basis van de huidige wet- en regelgeving geldt uitsluitend een fiscale tegemoetkoming 
bij het ter beschikking stellen van OV-kaarten (en dus niet bij het anderszins verstrekken en bij het 
vergoeden van een OV-kaart). Bij de voordeelurenkaarten geldt onder de huidige wet- en 
regelgeving aanvullend dat het moet gaan om een recht op vermindering tot maximaal 50% van 
de prijs van vervoerbewijzen voor het reizen per Nederlands openbaar vervoer hoofdzakelijk buiten 
de ochtendspits. Voorgesteld wordt om deze voorwaarde niet op te nemen in het voorgestelde 
artikel 31a, tweede lid, onderdeel a, onder 2°, Wet LB 1964. Bij nader inzien is die voorwaarde ook 
minder logisch, omdat een OV-abonnement de facto een recht op vermindering tot 100% geeft en 
eveneens is vrijgesteld. De enige voorwaarde die in de voorgestelde bepaling wordt gesteld is dat 
de inhoudingsplichtige aannemelijk kan maken dat de werknemer de OV-kaart (in welke mate dan 
ook) ook gebruikt ter behoorlijke vervulling van de dienstbetrekking, waaronder woon-
werkverkeer. Een werkgever kan er ook voor kiezen om niet de volledige, maar een deel van de 
aanschafkosten te vergoeden. De vrijstelling wordt als gevolg van de voorgestelde opname in 
artikel 31a, tweede lid, Wet LB 1964 vormgegeven als een zogenoemde gerichte vrijstelling.  
 
Artikel VII, onderdelen F en G (artikelen 13a en 31a van de Wet op de loonbelasting 1964) 
Op grond van het Belastingplan 2023 zou de gerichte vrijstelling voor reiskostenvergoedingen per 1 
januari 2024 worden verhoogd tot maximaal € 0,22 per kilometer. In plaats daarvan wordt thans 
voorgesteld om deze vrijstelling te verhogen tot € 0,23 per kilometer. Dit maximum geldt voor 
zakelijke kilometers (inclusief woon-werkverkeer). Daartoe wordt voorgesteld in de artikelen 13a, 
vierde lid, onderdeel e, en 31a, tweede lid, onderdeel a, onder 2° en 3°, en zesde lid, Wet LB 1964 
het huidige bedrag van € 0,21 per kilometer te vervangen door € 0,23 per kilometer. 
Voorgesteld wordt om deze maatregel in werking te laten treden per 1 januari 2024. Omdat de 
bovengenoemde wijzigingen in de plaats komen van de op dit punt in het Belastingplan 2023 
opgenomen wijzigingsopdrachten, dienen de laatstgenoemde wijzigingsopdrachten te vervallen. 
Omdat het laten vervallen van de genoemde wijzigingsopdrachten uit het Belastingplan 2023 dient 
plaats te vinden voordat die wijzigingsopdrachten worden toegepast, is de beoogde volgorde in de 
inwerkingtredingsbepaling van het onderhavige wetsvoorstel opgenomen.
