passend geacht. Voor onjuistheden in de bijheffing-informatieaangifte, zoals bijvoorbeeld fiscale of 
boekhoudkundige correcties, is voorzien in een andere systematiek, waardoor de veranderingen in 
het belastbare bedrag worden meegenomen in het op dat moment nog openstaande jaar. De 
systematiek die hieraan ten grondslag ligt, is opgenomen in artikel 7.6 van het wetsvoorstel Wet 
minimumbelasting 2024. Voor dergelijke wijzigingen in het belastbare bedrag zal de 
inlichtingenverplichting dus ook niet van toepassing zijn. 
Het niet, niet tijdig of niet op de juiste wijze voldoen aan de inlichtingenverplichting wordt 
aangemerkt als een overtreding. Indien het niet nakomen van die verplichting is te wijten aan 
opzet of grove schuld van de belastingplichtige, vormt dit op grond van het voorgestelde artikel 
7b.6 van de Belastingwet BES een vergrijp ter zake waarvan de inspecteur hem een bestuurlijke 
boete kan opleggen van ten hoogste 100 percent van het bedrag aan belasting dat niet is geheven. 
 
Artikel 7b.4, tweede lid 
Het voorgestelde artikel 7b.4, tweede lid, van de Belastingwet BES regelt dat het nakomen 
van de actieve informatieverplichting op de door de inspecteur aangegeven wijze moet geschieden, 
hetgeen het alsnog indienen van een aangifte kan betreffen ingeval onterecht geen aangifte is 
gedaan, maar bijvoorbeeld ook het alsnog schriftelijk verstrekken van de gegevens. 
 
Artikel 7b.4, derde lid 
Het voorgestelde artikel 7b.4, derde lid, van de Belastingwet BES regelt dat de 
inlichtingenverplichting voor de belastingplichtige blijft bestaan tot en met zes jaren en vier 
maanden na afloop van het tijdvak waarover de belasting is verschuldigd. Hiermee wordt 
aangesloten bij de termijn die geldt voor het opleggen van een naheffingsaanslag. 
 
Artikel 7b.4, vierde lid 
Het voorgestelde artikel 7b.4, vierde lid, van de Belastingwet BES regelt dat de 
inlichtingenverplichting, ingeval het voorgestelde artikel 7b.8, eerste en tweede lid, van die wet 
toepassing vindt, in afwijking van het voorgestelde artikel 7b.4, derde lid, van die wet vervalt door 
verloop van zes jaren en zeven maanden na het einde van het tijdvak waarover de belasting is 
verschuldigd. Het voorgestelde artikel 7b.8 van de Belastingwet BES regelt dat voor het 
overgangsjaar, bedoeld in genoemd artikel 7b.8, vijfde lid, een verlengde aangiftetermijn van 
twintig maanden na afloop van het tijdvak geldt. Als gevolg hiervan wordt ook de termijn voor de 
inlichtingenverplichting met eenzelfde periode verlengd. 
 
Artikel 7b.5 van de Belastingwet BES 
In het voorgestelde artikel 7b.5 van de Belastingwet BES worden enkele aanpassingen 
aangebracht voor de toepassing van de sanctiebepalingen die in hoofdstuk VIII van de 
Belastingwet BES zijn opgenomen ten behoeve van de heffing van de minimumbelasting. Omdat 
voor de aangifte en voldoening van minimumbelasting een afwijkende termijn geldt, wordt 
voorgesteld om ook voor de sanctiebepalingen bij die afwijkende termijnen aan te sluiten. In zijn 
algemeenheid wordt opgemerkt dat voor sancties de bepalingen uit hoofdstuk VIII van de 
Belastingwet BES voor aangiftebelastingen van toepassing zijn. Zo is het voor de inspecteur 
mogelijk om, als het aan opzet of grove schuld van de belastingplichtige is te wijten dat de 
40
