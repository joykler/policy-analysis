Beëindigen kwarttarief paardenvervoer mrb 
Binnen de mrb geldt een kwarttarief voor voertuigen die zijn ingericht voor het vervoeren van 
paarden voor paardensport. Het doel van de regeling is om burgers die dit soort voertuigen bezit te 
compenseren voor hun relatief lage gebruik van de weg. Echter, vanwege de ruime interpretatie 
van de voorwaarden van de regeling is deze moeilijk te handhaven.  
 
Het aantal gebruikers van de regeling is de afgelopen jaren ook sterk toegenomen. Het lijkt er op 
dat er steeds vaker onrechtmatig gebruikt van wordt gemaakt. Naar aanleiding van de eerder 
genoemde evaluatie en het streven om het belastingstel te vereenvoudigen wordt de 
paardenvervoerregeling afgeschaft. Dit leidt tot een structurele opbrengst van € 2 miljoen per 
2026.  
 
Naheffing buitenlandse ingezetenen mrb 
In tegenstelling tot een voertuig met een Nederlands kenteken wordt een voertuig met een 
buitenlands kenteken niet automatisch betrokken in de mrb. Het initiatief om dit te melden en de 
vereiste mrb af te dragen ligt bij de houder (eigenaar) van het voertuig. Sinds 2014 zijn er enkele 
wijzigingen doorgevoerd met als doel om houders van buitenlandse voertuigen hiertoe te bewegen. 
Echter, in de praktijk blijkt dat niet alleen fraudeurs door deze wijzigingen worden geraakt maar 
ook mensen die zich niet bewust zijn van de Nederlandse mrb-wetgeving.  
 
Het blijkt voor veel mensen met name lastig om het vermoeden van de duur van houderschap te 
weerleggen. Dit houdt in dat iemand moet bewijzen dat hij/zij niet langer dan aangegeven 
houderschap heeft (gehad) over zijn/haar voertuig. Dit hangt samen met het feit dat mrb vaak 
over een ruime periode (maximaal vijf jaar) wordt nageheven. Met deze maatregel wordt deze 
‘naheffingsperiode’ ingekort naar twaalf maanden. Omdat deze maatregel geen impact heeft op de 
grondslag van de mrb heeft het geen budgettair effect.  
 
Bevoegdheid Belastingdienst naheffing aangifte mrb te borgen  
Uit de praktijk blijkt dat er in sommige juridische procedures gebruik wordt gemaakt van een 
onduidelijkheid in de mrb om een naheffingsaanslag ter discussie te stellen. Het gaat hier om 
onduidelijkheid over of het uitmaakt of een verandering aan een motorrijtuig is aangebracht door 
de vorige of huidige eigenaar, of dat het motorrijtuig reeds in de specifieke toestand verkeerde. 
Met deze maatregel wordt een verduidelijking doorgevoerd voor de situatie dat een naheffing voor 
de motorrijtuigenbelasting mogelijk is vanwege een verandering aan het motorrijtuig. Omdat deze 
maatregel geen impact heeft op de grondslag van de mrb heeft het geen budgettair effect. 
 
Hoogte naheffing onjuist gebruik handelaarskenteken mrb baseren op drie maanden 
Uit de praktijk komt de casuïstiek naar voren dat een bestuurder een motorrijtuig in 
bedrijfsvoorraad op de weg gebruikt maar enkel verzuimt in zijn/haar plicht om bij een 
staandehouding het handelaarskentekenbewijs te kunnen tonen. Met deze maatregel wordt de 
naheffingsaanslag (en daarvan afgeleide boete) in dit geval gebaseerd op drie i.p.v. twaalf 
maanden. Omdat deze maatregel geen impact heeft op de grondslag van de mrb heeft het geen 
budgettair effect.  
110
