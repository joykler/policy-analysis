42 
conjunctuurbeweging automatisch wordt gedempt. In principe worden het 
uitgavenplafond en het inkomstenkader gedurende de kabinetsperiode niet 
aangepast, waarmee de kaders beleidsmatige bovengrenzen stellen aan de 
overheidsfinanciën. Indien noodzakelijk, zoals gebleken tijdens de coronacrisis, 
kan discretionair beleid worden gevoerd in aanvulling op de automatische 
stabilisatie. 
 
De verwachte overheidsuitgaven en -inkomsten op de korte, middellange en 
lange termijn die volgen uit het regeerakkoord en eerder overeengekomen 
beleidsbeslissingen worden uiteindelijk doorvertaald naar de verschillende 
begrotingsindicatoren, zoals het (structurele) EMU-saldo, de EMU-schuld, het 
houdbaarheidssaldo en de uitgavenregel. Het voeren van trendmatig 
begrotingsbeleid garandeert geen bepaalde uitkomst in de naleving van de 
Europese begrotingsnormen.  
 
Het doel van het handhaven van de nationale begrotingsregels is om te zorgen 
dat de overheidsfinanciën binnen de grenzen blijven van wat het kabinet 
aanvaardbaar acht, gegeven de Europese begrotingsafspraken. De keuze voor 
vaststelling van de hoogte van de begrotingskaders aan de uitgaven- en 
lastenkant en een kwantitatief begrotingsanker aan het begin van een 
kabinetsperiode is met andere woorden, een politieke keuze.  
 
In de Voorjaarsrapportage 2023 constateerde de Afdeling dat het kabinet dicht 
langs de vangrail stuurt met een begrotingstekort rond de 3% bbp, de 
afgesproken grens voor het maximale begrotingstekort binnen de correctieve 
arm van het Stabiliteits- en Groeipact. Daarmee wordt te weinig begrotingsruimte 
geboden voor een volgende kabinetsperiode en ontbreken buffers voor het 
81
opvangen van economische tegenvallers.  
 
Indien het nieuwe kabinet met de vast te stellen begrotingskaders en daarmee 
het kwantitatieve begrotingsanker niet ruim voldoende onder de Europese 
grenzen blijft, is er geen ruimte voor werking van de automatische stabilisatoren 
aan de inkomstenkant van de begroting. Dat deze situatie niet ondenkbaar is blijkt 
uit de middellange termijnraming van het CPB voor de jaren 2025-2028: het EMU-
tekort loopt bij ongewijzigd beleid op tot -3,9% bbp. Dit betekent dat buffers 
momenteel ontbreken voor het voeren van trendmatig begrotingsbeleid en dat 
daarom mogelijk ad-hoc bezuinigingen of lastenverzwaringen noodzakelijk zijn.  
 
Het voeren van trendmatig begrotingsbeleid met een begrotingsanker dat hiertoe 
ruimte biedt dient nadrukkelijk een democratisch en maatschappelijk belang. Op 
het moment dat een uitgavenplafond en inkomstenkader voor de gehele 
kabinetsperiode kan worden vastgesteld bestaat inzicht in en zekerheid over de 
hoogte van de overheidsuitgaven en de lastendruk en kunnen tussentijdse 
bijstellingen door bezuinigingen of lastenverzwaringen worden voorkomen. 
Daarmee kan stabiel en voorspelbaar beleid en uitvoering worden bevorderd, 
 
81
 Voorjaarsrapportage 2023, Kamerstukken II, 2022/23, 36350, nr. B
