memorie van toelichting bij het wetsvoorstel Wet minimumbelasting 2024 is opgemerkt, beogen de 
maatregelen uit het wetsvoorstel Wet minimumbelasting 2024 belastingconcurrentie en 
belastingontwijking te beperken. 
 
Gevolgen van de invoering van de minimumbelasting op de BES-eilanden 
In de relatie tot de Europese Unie (EU) zijn de BES-eilanden zogenaamde Landen en Gebieden 
Overzee als bedoeld in het Verdrag betreffende de werking van de Europese Unie. Op grond 
hiervan is het EU-recht op de BES-eilanden niet (volledig) van toepassing, mede waardoor alle EU-
lidstaten in de relatie tot de BES-eilanden als een derde staat worden beschouwd. In de 
maatregelen bij dit wetsvoorstel is dat in ogenschouw genomen. 
Een andere reden voor het opnemen van een regeling voor de BES-eilanden is de omstandigheid 
dat vennootschappen opgericht naar het recht van de BES-eilanden als hoofdregel in Nederland 
zijn gevestigd voor de toepassing van de vennootschaps- en dividendbelasting. In het geval er aan 
een aantal wettelijke voorwaarden wordt voldaan en hiervoor op tijd een 
vestigingsplaatsbeschikking is afgegeven, wordt de vennootschap geacht op de BES-eilanden te 
zijn gevestigd. Ook indien een vennootschap is toegelaten tot een lokaal handels- en 
dienstenentrepot zoals opgenomen in de Douane en Accijnswet BES (DABES) wordt de 
vennootschap geacht op de BES-eilanden te zijn gevestigd. Vanaf dat moment is de vennootschap 
onderworpen aan de belastingwetgeving op de BES-eilanden. 
Voor alle duidelijkheid wordt opgemerkt dat de uitbreiding van het toepassingsbereik van het 
wetsvoorstel Wet minimumbelasting 2024 alleen geldt voor de BES-eilanden en niet voor Aruba, 
Curaçao en Sint Maarten. Binnen het Koninkrijk zijn Curaçao, Aruba en Sint Maarten (‘CAS-landen’) 
daarentegen fiscaal autonome landen, en binnen de regels van het Statuut mogen zij de 
betreffende lokale belastingstelsels dan ook volledig zelf inrichten. Dat betekent dat de CAS-
landen, zelf moeten besluiten, of, en in welke vorm, zij een minimumbelasting invoeren. 
 
Kern van de regeling voor de BES-eilanden 
De koppeling met het wetsvoorstel Wet minimumbelasting 2024 in de Belastingwet BES is 
vormgegeven door in de eerste plaats de minimumbelasting in het wetsvoorstel Wet 
minimumbelasting 2024 als een BES-belasting te kwalificeren in de inleidende bepalingen van de 
Belastingwet BES. Voorts is in een nieuw hoofdstuk van die wet een beperkt aantal van het 
wetsvoorstel Wet minimumbelasting 2024 afwijkende bepalingen en definities opgenomen die van 
toepassing zijn op groepsentiteiten die op de BES-eilanden zijn gevestigd. In de Belastingwet BES 
zijn bepalingen opgenomen die een aantal bepalingen van het wetsvoorstel Wet minimumbelasting 
2024 volledig of deels uitsluiten, dan wel daarin aanpassingen aanbrengen, omdat dergelijke 
bepalingen de relatie tussen Nederland en de andere EU-lidstaten regelen. Ook wordt in de 
Belastingwet BES voorzien in de formeelrechtelijke bepalingen, transitieregels en regels inzake de 
inwerkingtreding.  
 
Formeelrechtelijke aspecten  
Op de BES-eilanden is het formele belastingrecht anders opgezet dan in Nederland. Het 
Nederlandse formele belastingrecht is in hoofdzaak neergelegd in de Algemene wet inzake 
rijksbelastingen (AWR) en voor het procesrecht in belastingzaken in de hoofdstukken 6 tot en met
