26 
de overheidsfinanciën zich bij ongewijzigd beleid? Indien de gevolgen van 
klimaatverandering op de overheidsfinanciën bij ongewijzigd beleid onderdeel 
zijn van het basispad, kunnen de gevolgen voor de overheidsfinanciën van 
eventuele nieuwe beleidsbeslissingen op het terrein van klimaat worden 
afgewogen tegen de gevolgen van het niet doorvoeren van aanvullend beleid 
voor de overheidsfinanciën. 
 
Houdbaarheidsanalyses die – naast vergrijzingseffecten – ook rekening houden 
met de effecten van klimaatverandering, zouden er toe kunnen leiden dat het 
beter is bepaald klimaatbeleid, namelijk investeringen, normering en beprijzing, 
voor klimaatmitigatie en -adaptatie op kortere termijn wel te realiseren ten laste 
van de staatsschuld om hogere kosten, en reële schade, in de toekomst te 
verminderen. Door het verkrijgen van inzicht in de intergenerationele aspecten 
van klimaatbeleid en door deze te incorporeren in de analyses voor de 
houdbaarheid van de overheidsfinanciën, worden de mogelijkheden tot het 
maken van integrale afwegingen voor de allocatie van middelen binnen het 
begrotingsbeleid versterkt.  
 
Scenario’s en indicatoren op de lange termijn  
De Europese en nationale klimaatdoelstellingen zijn gericht op de jaren 2030 en 
2050. Deze doelstellingen zijn bedoeld om de stijging van de gemiddelde 
wereldtemperatuur te beperken tot ruim onder de 2 graden Celsius, en zo 
mogelijk 1,5 graden Celsius. In klimaatstudies is het gebruikelijk om verder te 
kijken dan deze jaartallen en te concentreren op het jaar 2100 voor de 
modellering en projecties van de effecten van klimaatverandering. Door 2100 als 
eindpunt te gebruiken kunnen trends over een lange periode gemodelleerd 
worden om significante veranderingen in klimaatpatronen, zeeniveaus en andere 
53
variabelen vast te leggen, en hiermee beleid beter te onderbouwen.   
 
Macro-economische en budgettaire ramingen kijken vaak op de korte termijn of 
de middellange termijn. Analyses over de houdbaarheid van de 
overheidsfinanciën kijken vaak verder vooruit. Het in kaart brengen van de 
effecten van klimaatverandering vraagt ook een benadering voor de lange 
termijn, omdat het verloop van de effecten van klimaatverandering een langere 
horizon kennen. Bovendien zijn deze effecten niet altijd lineair en kunnen deze 
ook schoksgewijs verlopen.  
 
Om inzicht in de lange termijn te verkrijgen, wordt doorgaans gewerkt met 
scenario’s. Het verloop van klimaatverandering is namelijk onzeker. 
Scenariostudies helpen bij het bieden van een samenhangend beeld van 
mogelijke klimaateffecten, de onzekerheden daarin, en de mogelijke implicaties 
 
53
 Lyon, C., Saupe, E. (2021). Climate Change Research and Action must look beyond 
2100. Global Change Biology, Volume 28 (2): p.349-361.
