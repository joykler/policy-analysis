Artikel XIII, onderdeel D (artikel 15bd van de Wet op de vennootschapsbelasting 1969) 
Het voorgestelde artikel 15bd, eerste lid, onderdeel h, Wet Vpb 1969 regelt dat voor de toepassing 
van afdeling 2.9b Wet Vpb 1969 inzake de minimumkapitaalregel voor banken en verzekeraars 
onder groepslichamen worden verstaan: alle lichamen waarmee de belastingplichtige is verbonden 
in een groep in de zin van artikel 2:24b BW. 
In het kader van de voorgestelde beperking van het rentebegrip voor de minimumkapitaalregel 
wordt de tekst van het huidige artikel 15bd, tweede lid, Wet Vpb 1969 opgenomen in artikel 15bd, 
tweede lid, onderdeel a, Wet Vpb 1969. Het voorgestelde artikel 15bd, tweede lid, aanhef en 
onderdeel b, Wet Vpb 1969 regelt dat met ingang van boekjaren die aanvangen op of na 1 januari 
2024 voor de toepassing van afdeling 2.9b Wet Vpb 1969 onder renten ter zake van geldleningen 
onder voorwaarden niet worden begrepen: renten ter zake van geldleningen (als bedoeld in artikel 
15bd, eerste lid, onderdeel a, Wet Vpb 1969) die zijn verkregen van groepslichamen als bedoeld in 
het voorgestelde artikel 15bd, eerste lid, onderdeel h, Wet Vpb 1969. 
Om er zeker van te zijn dat het ook in materiële zin om geldleningen gaat die zijn verkregen van 
een groepslichaam, dient de belastingplichtige ingevolge het voorgestelde artikel 15bd, tweede lid, 
onderdeel b, Wet Vpb 1969 aannemelijk te maken dat de groepsleningen niet direct verband 
houden met geldleningen verkregen van niet-groepslichamen. Indien de belastingplichtige niet 
slaagt in deze bewijslast ten aanzien van een specifieke geldlening, telt het bedrag aan rentelasten 
dat is verschuldigd op deze geldlening niet mee voor de toepassing van het voorgestelde artikel 
15bd, tweede lid, onderdeel b, Wet Vpb 1969 en zijn de rentelasten op deze geldlening dus niet 
aftrekbaar als ook aan de overige voorwaarden voor de toepassing van de minimumkapitaalregel 
wordt voldaan. 
Voor de toepassing van deze bepaling wordt een geldlening die is verkregen van een 
groepslichaam geacht direct verband te houden met een geldlening die is verkregen van een niet-
groepslichaam, indien een dergelijke geldlening binnen de groep wordt doorgeleend via een of 
meerdere groepslichamen die (anders dan de belastingplichtige zelf) geen materiële rol hebben bij 
het aangaan van de samenhangende externe geldlening. Voor de beantwoording van de vraag of 
een groepslichaam een materiële rol heeft bij het aangaan van de samenhangende externe 
geldlening dienen de onderlinge overeenkomsten tussen groepsmaatschappijen te worden 
aangevuld met een economische analyse van de uitgeoefende functies en de relevante risico’s die 
gepaard gaan met de betreffende geldleningen. In dit kader is in ieder geval geen sprake van een 
materiële rol als het betrokken groepslichaam niet zowel de volledige beheersing uitoefent over de 
risico’s ten aanzien van ingeleende gelden, als voldoende financiële draagkracht heeft om de 
eventuele negatieve gevolgen van de gelopen risico’s te kunnen dragen. Indien een betrokken 
groepslichaam in dit kader feitelijke werkzaamheden voor zijn rekening en risico laat uitvoeren, 
gelden deze werkzaamheden voor de toepassing van deze bepaling niet als feitelijke werkzaamheid 
van dit groepslichaam. 
 
Voorbeeld 2  
Belastingplichtige Bank NL heeft twee deelnemingen Bank A en Bank B. Bank NL is verbonden met Bank A 
en Bank B in een groep. Bank NL verricht het interne liquiditeitsbeheer van de groep. In dit kader lenen 
Bank A en Bank B gedurende het jaar op dagelijkse basis overtollige liquide middelen aan Bank NL en stelt 
Bank NL omgekeerd naar behoefte liquide middelen beschikbaar aan Bank A en Bank B.
