Klimaat 
Het kabinet streeft, conform de Klimaatwet, naar een reductie van de emissies van broeikasgassen 
van 55% in 2030 ten opzichte van 1990. Het beprijzen van de broeikasgasemissies is een 
belangrijke hoeksteen van het klimaatbeleid. In het coalitieakkoord (2021) en het voorjaarspakket 
klimaat (2023) zijn daarom een aantal beprijzingsmaatregelen afgesproken, die zijn opgenomen in 
het pakket Belastingplan 2024. Als onderdeel van een samenhangend klimaatpakket staan 
tegenover deze beprijzende maatregelen ruime subsidiebudgetten klaar voor huishoudens, 
bedrijven en andere organisaties die willen verduurzamen. Ten eerste stelt het kabinet voor om de 
energiebelasting op een aantal punten te wijzigen. Er wordt voorgesteld het verlaagde tarief voor 
de glastuinbouwsector af te schaffen en om de inputvrijstelling in de energiebelasting voor gebruik 
van aardgas bij elektriciteitsopwekking te beperken. Daarnaast wordt de vrijstelling in de 
energiebelasting voor metallurgische en mineralogische procedés afgeschaft. Het kabinet wil met 
deze voorstellen glastuinbouw en industrie een aanvullende prikkel tot verduurzaming te geven. In 
aanvulling op de aanpassingen in de energiebelasting, stelt het kabinet voor om per 2025 een CO2-
heffing voor de glastuinbouwsector te introduceren om het aangescherpte restemissiedoel van 4,3 
Mton in 2030 te borgen. Om bedrijven in de industrie en elektriciteitssector meer 
investeringszekerheid te bieden wordt bovendien het prijspad van de minimumprijs voor CO2-
uitstoot voor zowel de elektriciteitssector als de industrie vanaf het jaar 2024 verhoogd. Tot slot 
stelt het kabinet voor om de vrijstelling in de kolenbelasting voor duaal en non-energetisch 
verbruik van kolen af te schaffen per 2028. Door het vervallen van de vrijstelling krijgt de cokes-, 
ijzer- en staalindustrie een stevigere prikkel om het kolengebruik uit te faseren. Tot slot zijn in het 
Belastingplan ook voorstellen opgenomen ten aanzien van de energie-investeringsaftrek (EIA), de 
milieu-investeringsaftrek (MIA), de willekeurige afschrijving milieubedrijfsmiddelen (Vamil), een 
verhoging van de vaste voet in de belasting van personenauto’s en motorrijwielen (bpm) (ter 
dekking van extra budget voor de tweedehandssubsidie voor emissievrije personenauto’s) en 
actualisering van de opsomming van duurzame warmtebronnen van de zogenoemde 
stadsverwarmingsregeling in de energiebelasting. De hiervoor beschreven maatregelen liggen 
besloten in het wetsvoorstel Belastingplan 2024, het wetsvoorstel Fiscale klimaatmaatregelen 
glastuinbouw en het wetsvoorstel Fiscale klimaatmaatregelen elektriciteit en industrie. Met deze 
wetsvoorstellen en het pakket Belastingplan 2023 heeft het kabinet een belangrijk deel van de 
nieuwe beprijzende maatregelen die in het coalitieakkoord (2021) en het voorjaarspakket klimaat 
(2023) zijn afgesproken, omgezet in wetgeving. Gezien de demissionaire status van het kabinet is 
besloten om besluitvorming over de vormgeving van Betalen naar Gebruik, de tariefaanpassingen 
in de energiebelasting om 1,2 Mton extra te reduceren en een eventueel afbouwpad van fiscale 
fossiele subsidies over te laten aan een volgend kabinet.  
 
Invulling taakstelling 
Bij de Miljoennota 2023 heeft het kabinet besloten tot een taakstellende opdracht van € 162 
miljoen per 2024 oplopend tot € 550 miljoen structureel vanaf 2027 voor de aanpak van 
opmerkelijke belastingconstructies en negatief geëvalueerde fiscale regelingen. Het kabinet heeft 
aangegeven te kiezen voor een gefaseerde aanpak van de invulling van de taakstelling. In de 
Voorjaarsnota 2023 is de eerste invulling van de aanpak van belastingconstructies en negatief 
29
