Artikel XVIII 
 
Artikel XVIII, onderdeel A (artikel 15 van de Wet op de belasting van personenauto’s en 
motorrijwielen 1992) 
Met de voorgestelde wijziging van artikel 15, eerste lid, Wet BPM 1992 wordt de teruggaaf van 
bpm voor wagens voor geldtransport met ingang van 1 januari 2026 beëindigd. 
 
Artikel XVIII, onderdeel B (artikel 23 van de Wet op de belasting van personenauto’s en 
motorrijwielen 1992) 
Met het voorgestelde artikel 23 Wet BPM 1992 wordt geborgd dat wagens voor geldtransport - met 
een datum eerste toelating van voor 1 januari 2026 - die op of na 1 januari 2026 worden 
geïmporteerd ook aanspraak kunnen maken op de teruggaaf. Hiermee wordt voorkomen dat een 
geïmporteerd motorrijtuig zwaarder wordt belast, dan een vergelijkbaar binnenlands motorrijtuig. 
Artikel 5 van het Uitvoeringsbesluit belasting van personenauto’s en motorrijwielen 1992 regelt dat 
binnen dertien weken na de tenaamstelling van een motorrijtuig om een teruggaaf uit hoofde van 
artikel 15 Wet BPM 1992 moet worden verzocht. 
 
Artikel XIX 
 
Artikel XIX, onderdeel A (artikel 17 van de Wet op de motorrijtuigenbelasting 1994) 
Een verandering aan het motorrijtuig of wijzigingen van de situatie van de houder van dit 
motorrijtuig kan ertoe leiden dat de belasting hoger of lager wordt. In die gevallen is een houder 
verplicht om een aanvullende aangifte te doen. Met de voorgestelde wijziging van artikel 17, 
tweede lid, Wet MRB 1994 wordt verduidelijkt dat het niet uitmaakt of de verandering aan het 
motorrijtuig is aangebracht door de huidige of een vorige houder van het motorrijtuig, of dat het 
motorrijtuig altijd al in die specifieke toestand verkeerde. Indien een gegeven van het motorrijtuig 
afwijkt van de gegevens zoals deze zijn opgenomen in de aangifte of aanvullende aangifte 
waardoor de belasting hoger of lager wordt, dient een aanvullende aangifte te worden gedaan. 
Onveranderd blijft de in de tweede zin van genoemd tweede lid opgenomen bepaling dat indien als 
gevolg van een verandering aan een motorrijtuig een aanvraag wordt gedaan om aanpassing van 
de inschrijving in het kentekenregister, deze aanvraag wordt aangemerkt als het doen van een 
aanvullende aangifte. 
 
Artikel XIX, onderdeel B (artikel 33 van de Wet op de motorrijtuigenbelasting 1994) 
De Wet MRB 1994 regelt dat een naheffing voor de mrb mogelijk is vanwege een verandering aan 
het motorrijtuig. Een bestelauto is bijvoorbeeld omgebouwd naar personenauto. Met de 
voorgestelde wijziging van artikel 33, eerste lid, Wet MRB 1994 wordt verduidelijkt dat het niet 
uitmaakt of die verandering is aangebracht door de huidige of een vorige houder van het 
motorrijtuig, of dat het motorrijtuig altijd al in die specifieke toestand verkeerde. Deze 
onduidelijkheid in de wetgeving wordt in juridische procedures soms aangegrepen met als doel de 
naheffingsaanslag ter discussie te stellen. 
 
Artikel XIX, onderdeel C (artikel 34 van de Wet op de motorrijtuigenbelasting 1994) 
162
