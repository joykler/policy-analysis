maximaal 100 percent van het bedrag aan belasting dat als gevolg van het niet nakomen van de 
informatieverplichting niet is of niet zou zijn geheven. 
 
Artikel I, onderdeel S (artikel 8.7 van de Belastingwet BES) 
Artikel 8.7, derde lid, van de Belastingwet BES geeft de inspecteur de bevoegdheid om een 
aanslag op te leggen gedurende drie jaar vanaf het tijdstip waarop de belastingschuld is ontstaan. 
Indien voor het doen van aangifte uitstel is verleend, wordt de genoemde driejaarstermijn verlengd 
met de duur van het uitstel. Als de belastingplichtige die geen uitnodiging heeft gehad tot het doen 
van aangifte vlak voor het einde van de driejaarstermijn een spontane aangifte indient of verzoekt 
om uitreiking van een aangiftebiljet, heeft de inspecteur vervolgens heel weinig tijd over om nog 
een belastingaanslag binnen de driejaarstermijn op te leggen. Om hierin de inspecteur tegemoet te 
komen wordt voorgesteld artikel 8.7, derde lid, van de Belastingwet BES uit te breiden. Als binnen 
zes maanden voor het einde van de driejaarstermijn een spontane aangifte of een verzoek tot 
uitreiking van een aangiftebiljet wordt gedaan, wordt de termijn met zes maanden verlengd. 
Hierdoor krijgt de inspecteur voldoende tijd om de aangifte zorgvuldig te beoordelen en een juiste 
belastingaanslag op te leggen. 
 
Artikel I, onderdeel T (artikel 8.10 van de Belastingwet BES) 
In artikel 8.10, derde lid, van de Belastingwet BES is de termijn van vijf jaar opgenomen, 
waarbinnen een navorderingsaanslag moet zijn vastgesteld, terwijl in artikel 8.10, vierde lid, van 
die wet de verlengde navorderingstermijn van twaalf jaar is opgenomen voor vermogen dat in het 
buitenland wordt (aan)gehouden of voordelen die in het buitenland opkomen. De 
navorderingstermijn vangt aan op het tijdstip waarop de belastingschuld is ontstaan. Voorgesteld 
wordt om artikel 8.10, derde lid, van de Belastingwet BES aan te vullen waardoor de 
navorderingstermijn ook kan aanvangen op het tijdstip waarop het tijdvak waarover de belasting 
wordt geheven of de belastingplicht eindigt. Dit betreft belastingschulden als bedoeld in artikel 8.7, 
vierde lid, van de Belastingwet BES, waarvan de grootte eerst kan worden vastgesteld na afloop 
van het tijdvak waarover de belasting wordt geheven. Verder wordt voorgesteld de 
navorderingstermijn te verlengen met de periode waarvoor uitstel is verleend voor het doen van 
aangifte. Dit geldt ook voor de verlengde navorderingstermijn van artikel 8.10, vierde lid, van de 
Belastingwet BES. Voor de duur van de verlenging van de termijn is overigens beslissend het op 
verzoek verleende uitstel, ook al wordt niet de gehele uitsteltermijn benut. 
In de praktijk komt het met enige regelmaat voor dat belastingplichtigen een aangifte 
indienen zonder dat daaraan een uitnodiging tot het indienen ervan is voorafgegaan. Deze 
werkwijze kan ertoe leiden dat de inspecteur verschillende wettelijke correctie- en 
sanctiebevoegdheden niet kan uitoefenen. Om mogelijk misbruik van deze situatie tegen te gaan 
bepaalt het voorgestelde artikel 8.10, vijfde lid, van de Belastingwet BES dat als binnen zes 
maanden voor het einde van de navorderingstermijn een zogeheten spontane aangifte wordt 
ingediend die termijn met zes maanden wordt verlengd. De verlenging geldt ook als niet meteen 
(‘spontaan’) de gegevens worden verstrekt, maar eerst op grond van artikel 8.3, tweede lid, van de 
Belastingwet BES wordt verzocht om een uitnodiging tot het doen van aangifte.
