66 
In de Miljoenennota 2024 heeft de regering een historische beschouwing over de 
onderuitputting van de afgelopen 15 jaar opgenomen. Uit het overzicht blijkt dat 
de onderuitputting is gegroeid van gemiddeld 1% van de begroting in de jaren 
2008-2015 naar ruim 2,5% in 2021 en bijna 3,5% in 2022. In euro’s betrof de 
onderuitputting ongeveer € 6 mld. In 2022. Daarmee is de onderuitputting 
afgelopen jaren absoluut en relatief toegenomen. 
 
Voor structurele uitgaven acht de regering het doorgaans ingewikkeld om te 
beoordelen of onderuitputting een incidenteel of structureel karakter heeft. Indien 
onderuitputting optreedt, gaat de regering er van uit dat middelen op 
middellange termijn tot besteding komen, behalve als wordt besloten het budget 
te verlagen.  
Het kabinet verwacht de komende jaren aanhoudende omvangrijke incidentele 
onderuitputting, vanwege de krappe arbeidsmarkt. De regering houdt hiermee 
rekening in de ramingen, door de verwachte aanvullende onderuitputting 
aanvullend op de reguliere eindejaarsmarge op de aanvullende post op de 
begroting op te nemen.  
 
Vervolgens kunnen de middelen voor andere prioriteiten worden ingezet. In de 
Miljoenennota 2019 is voor het eerst aanvullende onderuitputting ingeboekt, 
sindsdien is het instrument nog vijf keer ingezet. Mocht de onderuitputting lager 
uitvallen, dan zal dit leiden tot een overschrijding van het uitgavenplafond en een 
verslechtering van het EMU-saldo. Daarom is het van belang de onderuitputting 
realistisch te ramen. Het gebruik van het instrument van aanvullende 
e
onderuitputting en de voor- en nadelen zal dit najaar door de 17 Studiegroep 
Begrotingsruimte worden geëvalueerd in de beleidsdoorlichting van het 
begrotingsbeleid.  
 
De Afdeling onderstreept dat het inzetten van onderuitputting voor andere 
prioriteiten niet per saldo leidt tot ruimte binnen de begroting, omdat de 
beleidsdoelen op een later moment moeten worden bereikt. Indien 
onderuitputting toch wordt ingezet voor dekkingsopgaven, dient dit te worden 
vergezeld van een neerwaartse bijstelling van beleidsdoelen. De Afdeling vindt 
het positief dat het kabinet de onderuitputting nader heeft geanalyseerd en 
adviseert de oorzaken van onderuitputting verder te blijven onderzoeken, om zo 
tot betere kwalitatieve overheidsfinanciën te komen. 
 
5.   Aandachtspunten bij het lastenkader 
 
5.1. Klimaat 
Gezien de demissionaire status van het kabinet, is besloten om vooralsnog geen 
invulling te geven aan de drie openstaande lastenmaatregelen uit het 
Voorjaarspakket Klimaat 2023, maar besluitvorming hierover aan de formatie te 
laten. In het Voorjaarspakket Klimaat 2023 is beslist tot bijna € 28 miljard aan
