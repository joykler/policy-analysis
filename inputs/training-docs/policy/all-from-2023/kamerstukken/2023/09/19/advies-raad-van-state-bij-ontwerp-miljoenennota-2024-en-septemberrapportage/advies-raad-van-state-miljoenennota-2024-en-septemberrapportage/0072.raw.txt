72 
E-3 Toets aan de nationale begrotingsregels 
 
De Afdeling concludeert dat er ook dit jaar, net als vorig jaar, geen sprake is 
geweest van een hoofdbesluitvormingsmoment en daarmee integrale 
besluitvorming in het voorjaar, mede doordat de lastenbesluitvorming voor 2024 
grotendeels naar augustus is verschoven. Juist één integraal 
hoofdbesluitvormingsmoment kan volgens de Afdeling zorgen voor integrale 
afweging en daarmee stabiliteit en rust in de politiek besluitvorming. Dit komt het 
begrotingsbeleid ten goede. Daarnaast merkt de Afdeling op dat ze de 
begrotingstoetsing deze kabinetsperiode doorgaans niet volledig heeft kunnen 
doen, doordat informatie ontbrak of er geen sprake was van een ordentelijk 
begrotingsproces. In het voorjaar van 2023 heeft de Afdeling wel kunnen toetsen, 
maar dit was, aldus de Afdeling, niet op basis van recente informatie omdat de 
voorjaarsbesluitvorming niet onafhankelijk is doorgerekend door het CPB. Tot 
slot concludeert de Afdeling dat het van belang is dat een (volgend) kabinet de 
eigen regels en afspraken naleeft. 
 
Het kabinet onderschrijft het belang van ordentelijk begrotingsproces en de 
bijdrage die dit levert aan de rust en stabiliteit en de politieke besluitvorming. 
Tegelijkertijd stelt het kabinet, conform de reactie bij de Voorjaarsrapportage 
2023, dat een hoofdbesluitvormingsmoment in het voorjaar, waarbij ook de 
lasten integraal meegenomen worden, zowel voor- als nadelen kent. Het blijft hoe 
dan ook belangrijk om in augustus de mogelijk te hebben om op basis van de 
meest recente economische cijfers naar de koopkrachtontwikkeling te kijken. De 
praktijk leert dat het dan wenselijk wordt geacht om in augustus de volledige 
inkomstenbesluitvorming te doen, zoals dat vorige kabinetten ook het geval was. 
De volledige lastenbesluitvorming in augustus kent dan ook voordelen, omdat er 
anders tweemaal besluitvorming over hetzelfde onderwerp plaats moet vinden. 
Zoals gewoonlijk zal de Studiegroep Begrotingsruimte ook het begrotingsproces 
bezien. Op basis van dat advies kan een volgend kabinet besluiten een keuze 
hierin maken.
