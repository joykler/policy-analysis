73 
E-4 Aandachtspunten bij de uitgavenkaders 
 
De Afdeling benadrukt het belang van transparantie in het begrotingsbeleid en de 
introductie van nieuwe begrotingsfondsen in de Nederlandse 
overheidsbegroting. Het belang van transparantie in begrotingsbeleid wordt 
benadrukt, met als doel het parlement in staat te stellen geïnformeerde 
beslissingen te nemen en maatschappelijk draagvlak te creëren. Hierbij 
constateert de Afdeling dat nieuwe stappen zijn gezet in het verbeteren van de 
transparantie van de begrotingsinformatie. Ten opzichte van de Voorjaarsnota 
vindt de Afdeling de belangrijkste aanpassingen aan de begroting via de 
plafondtoetsen gecombineerd met de verticale toelichtingen per begroting 
inzichtelijk weergegeven. Verder acht de Afdeling het van belang in de 
Miljoenennota en in de departementale begrotingen duidelijk te maken dat het 
Klimaatfonds en het Transitiefonds in budgettair-wettelijke zin nog niet bestaan 
en dat uitgaven die binnen de rijksbegroting 2024 ten laste van de op te richten 
fondsen komen, worden verwerkt in departementale begrotingen. De Afdeling 
acht het positief dat het koopkrachtpakket in de Miljoenennota 2024 gedekt is 
middels beleidsmatige keuzes, die van een toelichting zijn voorzien. De Afdeling 
onderstreept dat inzetten van onderuitputting voor andere prioriteiten niet per 
saldo leidt tot ruimte binnen de begroting, omdat de beleidsdoelen op een later 
moment moeten worden bereikt. Indien onderuitputting toch wordt ingezet voor 
dekkingsopgaven, dient dit te worden vergezeld van een neerwaartse bijstelling 
van beleidsdoelen. De Afdeling acht het positief dat het kabinet de 
onderuitputting nader heeft geanalyseerd en adviseert de oorzaken van 
onderuitputting verder te blijven onderzoeken, om zo tot betere kwalitatieve 
overheidsfinanciën te komen. 
 
Het kabinet is erkentelijk dat de Afdeling ziet dat er stappen zijn genomen om de 
begroting transparanter te maken. Transparantie is essentieel voor het parlement 
om het budgetrecht uit te oefenen. Ook zal het kabinet de verdere aanbevelingen 
ter hand nemen om de transparantie te blijven vergroten. Dit blijft een lerend 
proces. Het klopt daarnaast dat het Klimaatfonds en het Transitiefonds 
budgettair-wettelijk nog niet bestaan. Getracht is om de betreffende uitgaven zo 
inzichtelijk mogelijk te maken op de betreffende begrotingen voor deze 
tussenperiode en op deze manier het budgetrecht ook zo goed als mogelijk 
gestalte te geven.  
 
Het kabinet onderschrijft de conclusie dat onderuitputting per saldo niet altijd 
leidt tot meer ruimte binnen de begroting. Een deel van de niet-uitgegeven 
middelen komen later wel tot besteding, wat het saldo belast. Het kabinet heeft in 
het Financieel Jaarverslag Rijk 2022 en de Miljoenennota 2024 uitgebreid 
aandacht aan onderuitputting. Het kabinet neemt het advies van de Afdeling ter 
harte om de oorzaken van onderuitputting te blijven monitoren. 
 
E-5 Aandachtspunten bij het lastenkader
