van een onderneming als gevolg van overheidsingrijpen, wordt artikel 3.53, eerste lid, Wet IB 2001 
aangevuld met een verwijzing naar artikel 3.54aa Wet IB 2001. 
 
Artikel I, onderdeel L (artikel 3.54aa van de Wet inkomstenbelasting 2001) 
Het voorgestelde artikel 3.54aa Wet IB 2001 verruimt de toepassing van de herinvesteringsreserve 
bij een staking van een gedeelte van een onderneming als gevolg van overheidsingrijpen. De 
beoordeling of sprake is van een staking van een gedeelte van een onderneming geschiedt conform 
de huidige jurisprudentie op dat gebied, bijvoorbeeld met betrekking tot de toepassing van de 
stakingswinstlijfrente van artikel 3.129 Wet IB 2001. Voor de definitie van overheidsingrijpen wordt 
aangesloten bij artikel 3.54, twaalfde lid, Wet IB 2001. Hieronder valt onder andere de in artikel 
12a van het Uitvoeringsbesluit inkomstenbelasting 2001 aangewezen nationale regelgeving die 
leidt tot herstructurering of beëindiging van een bedrijfstak. 
In deze situatie wordt het mogelijk om bij de gedeeltelijk gestaakte onderneming een 
herinvesteringsreserve te vormen, zolang het voornemen bestaat om het bedrag van die reserve te 
herinvesteren in bedrijfsmiddelen ten behoeve van een andere onderneming waaruit de 
belastingplichtige als ondernemer winst geniet, mits voor het bepalen van de winst bij beide 
ondernemingen dezelfde bepalingen van toepassing zijn. Het is derhalve niet mogelijk dat bij de 
ene onderneming de “normale” winstbepalingsregels van toepassing zijn en in de andere 
onderneming bijvoorbeeld het tonnageregime (forfaitaire winstbepaling zeescheepvaart) wordt 
toegepast. Voor de toepassing van het voorgestelde artikel 3.54aa Wet IB 2001 kan die andere 
onderneming zowel een nieuwe onderneming als een bestaande onderneming van de 
belastingplichtige zijn. Met andere woorden, de herinvesteringsreserve kan in dat geval over de 
ondernemingsgrens worden toegepast. Net als bij de huidige regels voor de 
herinvesteringsreserve, bedoeld in artikel 3.54 Wet IB 2001, moet het voornemen bestaan om het 
bedrag van de reserve in het jaar van vervreemding of in de daaropvolgende drie jaren te 
herinvesteren in een of meer bedrijfsmiddelen.  
Als een herinvesteringsreserve bij een staking van een gedeelte van een onderneming als gevolg 
van overheidsingrijpen is gevormd, kan bij tijdige herinvestering het bedrag van die reserve op 
basis van het voorgestelde artikel 3.54aa, tweede lid, Wet IB 2001 in mindering worden gebracht 
op de aanschaffings- of voortbrengingskosten van bedrijfsmiddelen die worden aangeschaft of 
voortgebracht ten behoeve van een andere onderneming van de belastingplichtige. In dat geval 
wordt de herinvesteringsreserve gelijktijdig en voor hetzelfde bedrag opgenomen in de winst van 
de onderneming waarin de herinvesteringsreserve is gevormd. De toepassing van de 
herinvesteringsreserve loopt in deze situatie derhalve via de winst van de ondernemingen. Deze 
systematiek is het gevolg van toepassing over de ondernemingsgrens heen. 
 
Voorbeeld 1  
Bij staking van een gedeelte van een onderneming (veeteeltbedrijf) van belastingplichtige X als gevolg van 
overheidsingrijpen (in het kader van een beëindigingsregeling) wordt bij de vervreemding van bedrijfsmiddel 
B het verschil tussen de opbrengst ad € 1.000.000 en de boekwaarde ad € 200.000, ofwel per saldo 
€ 800.000, gereserveerd in een herinvesteringsreserve omdat X het voornemen heeft om het bedrag van die 
reserve te herinvesteren in bedrijfsmiddelen ten behoeve van een andere onderneming (campingbedrijf) van 
X. Deze € 800.000 wordt dus op dat moment niet toegevoegd aan de winst van het veeteeltbedrijf. Een jaar 
148
