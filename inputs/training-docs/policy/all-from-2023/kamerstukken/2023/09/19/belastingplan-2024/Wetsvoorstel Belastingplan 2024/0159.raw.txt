Artikel XIII, onderdeel G (artikel 20a van de Wet op de vennootschapsbelasting 1969) 
In verband met het voorgestelde vervallen van de giftenaftrek in de Wet Vpb 1969, wordt tevens 
voorgesteld de in artikel 20a, eerste lid, tweede zin, Wet Vpb 1969 opgenomen verwijzingen naar 
de giftenaftrek te laten vervallen. 
 
Artikel XIV 
 
Artikel XIV, onderdelen A en B (artikelen 3 en 4d van de Wet op de dividendbelasting 1965) 
In het voorgestelde artikel 3, derde lid, Wet DB 1965 wordt – in lijn met de voorgestelde 
wijzigingen in artikel 4.13 Wet IB 2001 – geregeld dat onmiddellijke en middellijke uitdelingen van 
winst aan een opbrengstgerechtigde die het gevolg zijn van giften die aan een ANBI of 
steunstichting SBBI worden gedaan door een vennootschap waarin de opbrengstgerechtigde een 
aanmerkelijk belang heeft, niet als een opbrengst voor de dividendbelasting worden aangemerkt. 
Het gaat dan om giften als bedoeld in het voorgestelde artikel 4.13, vijfde lid, eerste zin, Wet IB 
2001. Het voorgestelde artikel 4.13, vijfde lid, tweede zin, Wet IB 2001 is daarbij van 
overeenkomstige toepassing. Voor een toelichting op wat (niet) onder gift wordt verstaan, wordt 
verwezen naar de toelichting bij het voorgestelde artikel 4.13, vijfde lid, Wet IB 2001.  
De voorgestelde wijziging in artikel 4d Wet DB 1965 hangt samen met de voorgestelde 
vernummering van artikel 3, vierde lid, Wet DB 1965 tot artikel 3, vijfde lid, Wet DB 1965. 
 
Artikel XV 
 
Artikel XV, onderdeel A (artikel 13 van de Wet op belastingen van rechtsverkeer) 
Met de voorgestelde wijziging van artikel 13, vierde lid, WBR wordt ervoor gezorgd dat bij 
vastgoedaandelentransacties waarover op basis van het voorgestelde artikel 15, elfde lid, WBR 
slechts 4% ovb is verschuldigd, kan worden bijgeheven tot een tarief van 10,4% wanneer een 
verkrijging binnen zes maanden na een vorige verkrijging van dezelfde goederen plaatsvindt en 
aan de overige voorwaarden van artikel 13, vierde lid, WBR wordt voldaan. Zonder deze wijziging 
zou in geval van verkrijging binnen zes maanden na een vorige verkrijging van dezelfde onder het 
voorgestelde artikel 15, elfde lid, WBR vallende goederen door een ander de grondslagwaarde 
worden verminderd met het bedrag waarover ter zake van de vorige verkrijging ovb was 
verschuldigd. Dit zou kunnen resulteren in een grondslagvermindering van nagenoeg 100% omdat 
over de gehele waarde van de onroerende zaken al (4%) is geheven ten aanzien van de eerste 
verkrijging (er zou slechts worden geheven over de tussentijdse waardestijging van het vastgoed). 
Deze wetswijziging voorkomt deze onbedoelde mogelijkheid tot belastingontwijking. 
 
Artikel XV, onderdeel B (artikel 14 van de Wet op belastingen van rechtsverkeer) 
Met het voorgestelde artikel 14, zevende lid, WBR wordt voorkomen dat een vorm van te hoge 
heffing optreedt bij aandelentransacties waarmee nieuwe onroerende zaken worden overgedragen 
die zijn bedoeld voor btw-vrijgesteld gebruik. Voor die situaties wordt voorgesteld een ovb-tarief 
van 4% te introduceren. 
Vanwege het beoogde btw-vrijgestelde gebruik komt de btw op de bouwkosten van de onroerende 
zaken niet voor aftrek in aanmerking zodat in deze gevallen sprake is van een bepaalde btw-druk 
159
