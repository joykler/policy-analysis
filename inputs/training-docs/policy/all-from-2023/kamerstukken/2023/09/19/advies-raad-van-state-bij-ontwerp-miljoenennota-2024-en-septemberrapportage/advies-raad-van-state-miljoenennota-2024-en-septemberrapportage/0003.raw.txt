3 
analyse als een goede eerste stap, die voor een volgend kabinet meer 
samenhang en verdere verbreding, verdieping en concretisering behoeft. Het is 
van belang dat beleid voor de lange termijn wordt gevoerd, dat effectief, stabiel, 
voorspelbaar en uitvoerbaar is. De Afdeling adviseert de eerste Miljoenennota 
van het volgende kabinet te benutten voor een analytische verdieping van het 
aankomende regeerakkoord, om daarmee als het ware een “Startnota (in termen 
van) Brede Welvaart” te ontwikkelen. De daaropvolgende Miljoenennota’s 
kunnen dan worden benut voor monitoring en eventuele bijsturing van de 
politiek gekozen prioriteiten, zonder de focus op de lange termijn te verliezen.  
 
Klimaatinclusief begrotingsraamwerk 
Klimaatverandering is, naast het thema vergrijzing, de komende decennia één 
van de grootste maatschappelijke opgave en zal daarmee ook leiden tot 
structurele veranderingen in de overheidsfinanciën. Daarom acht de Afdeling het 
noodzakelijk een klimaatinclusief begrotingsraamwerk te creëren, waar 
klimaatadaptatie en -mitigatie onderdeel van zijn.  
 
De ontwikkeling van een klimaatinclusief begrotingsraamwerk is een groeimodel, 
dat stapsgewijs moet worden ontwikkeld; niet alles kan en hoeft in één keer. 
Maar het is wel nodig nu te beginnen. Elementen van een klimaatinclusief 
begrotingsraamwerk, onder gezamenlijke verantwoordelijkheid van de ministers 
van Financiën en Klimaat & Energie, zijn:  
• Meer inzicht in de (toekomstige) budgettaire gevolgen van 
klimaatverandering.  
• Brede definities en classificatie van uitgaven en inkomsten gerelateerd aan 
klimaat die aansluiten bij Europese methoden.  
• Transparantie in de begroting, ook ten behoeve van het parlementair 
budgetrecht; onder meer door een apart uitgavenkader Klimaat te overwegen. 
• Goede begrotingsverantwoording en verslaglegging. 
 
Schokbestendig toekomstig begrotingsbeleid 
De Afdeling heeft in eerdere adviezen over de Miljoenennota erop gewezen dat 
duidelijke ankers voor het begrotingsbeleid een democratisch belang dienen en 
het parlementair budgetrecht versterken; het is van belang dat het 
begrotingsbeleid kan bijdragen aan het vertrouwen van burgers in de 
daadwerkelijke realisatie van overheidsvoorzieningen en beleidsvoornemens. De 
Afdeling ziet de volgende elementen als meest belangrijk voor het toekomstige 
begrotingsbeleid, gegeven de huidige stand van de economie en 
overheidsfinanciën en gegeven de structurele uitdagingen voor klimaat en 
vergrijzing: 
• Kies begrotingsankers die ruimte bieden om ook bij budgettaire tegenvallers 
en economische tegenwind de automatische stabilisatoren te laten werken, 
dat wil zeggen dat tussentijdse bezuinigingen of lastenverzwaringen kunnen 
worden voorkomen.  
• Maak het begrotingsbeleid en de begrotingssystematiek klimaatinclusief.
