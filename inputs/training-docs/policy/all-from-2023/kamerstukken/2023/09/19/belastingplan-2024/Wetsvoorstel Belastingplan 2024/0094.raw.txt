5.25 Verlenging horizonbepaling overtredersbegrip 
 
Ingevolge de Wet aanpak fraude toeslagen en fiscaliteit is per 1 januari 2014 in de Algemene wet 
105 106
inzake rijksbelastingen (AWR) en de Awir het overtredersbegrip in de fiscaliteit, 
onderscheidenlijk voor toeslagen, uitgebreid met de doen pleger, de uitlokker en de 
107
medeplichtige. Dit maakt het mogelijk om betrokkenen die anderen bewust helpen bij het niet 
nakomen van hun verplichtingen in de fiscaliteit of toeslagen een bestuurlijke boete op te leggen. 
Deze mogelijkheid zou ingevolge de in de Wet aanpak fraude toeslagen en fiscaliteit opgenomen 
horizonbepaling met ingang van 1 januari 2019 vervallen, tenzij voor die datum een voorstel van 
wet bij de Tweede Kamer der Staten-Generaal zou zijn ingediend dat in het onderwerp van de 
betreffende wetsartikelen in de AWR en de Awir voorziet. 
Deze horizonbepaling had bij invoering tot doel om de artikelen die voorzien in de uitbreiding van 
het overtredersbegrip uiterlijk vijf jaar na inwerkingtreding met het oog op de effectiviteit te 
evalueren. Bij de evaluatie in 2018 is echter geconstateerd dat er op dat moment nog te weinig 
ervaring was opgedaan met deze uitbreiding om de effectiviteit ervan te bepalen en te evalueren. 
Dat kwam doordat de uitbreiding van het overtredersbegrip voor het eerst van toepassing was op 
verzuimen en vergrijpen die zijn begaan op of na 1 januari 2014 en het vervolgens in de praktijk 
108
mede als gevolg van een intern toestemmingstraject vaak enige tijd duurt voordat een 
109
bestuurlijke boete wordt opgelegd. Gelet op het voorgaande is de in de horizonbepaling 
opgenomen vervaldatum met vijf jaar opgeschoven naar 1 januari 2024. Bij de volgende evaluatie 
moest voldoende duidelijk zijn of de uitbreiding van het overtredersbegrip doeltreffend is. 
 
Fiscaliteit 
Na de verlenging van de in de horizonbepaling opgenomen vervaldatum tot 1 januari 2024 kreeg 
Nederland te maken met de uitbraak van het coronavirus. Als gevolg van de maatregelen ter 
voorkoming van de verspreiding van dit virus was de dienstverlening van de Belastingdienst 
waarbij fysiek contact nodig is, grotendeels beperkt. Dat heeft tot gevolg gehad dat er minder 
boekenonderzoeken in dit tijdvak hebben plaatsgevonden en daarmee ook minder 
(schuld)onderzoeken, waardoor uiteindelijk minder boetes zijn opgelegd. Hierdoor is het ook 
tijdens de afgelopen jaren niet goed mogelijk geweest voldoende ervaring op te doen om de 
effectiviteit van deze bepalingen beter te kunnen evalueren. Dit neemt niet weg dat de uitbreiding 
van het overtredersbegrip grote meerwaarde heeft voor de fiscale handhavingspraktijk. Zo gaat er 
een belangrijke preventieve werking van uit die niet direct zichtbaar is in het aantal opgelegde 
boetes. Om deze redenen wordt voorgesteld om de in de horizonbepaling opgenomen vervaldatum 
nogmaals met vijf jaar op te schuiven en dus te vervangen door 1 januari 2029. Dit betekent niet 
per se dat met name het proces van het opleggen van boetes tot die tijd ongewijzigd zal blijven. 
 
105
 Artikel 67o AWR. 
106
 Artikel 41bis Awir. 
107
 Onder het begrip ‘overtreder’ wordt verstaan: degene die de overtreding pleegt of medepleegt. Als de overtreding is begaan door een 
rechtspersoon, kunnen ook de opdrachtgever en feitelijk leidinggever worden bestraft. Onder het begrip ‘pleger’ vallen bijvoorbeeld de 
belastingplichtige, de inhoudingsplichtige en de aanvrager van een toeslag. 
108
 Een besluit tot het opleggen van een bestuurlijke boete aan een medepleger, doen pleger, uitlokker, medeplichtige, feitelijk 
leidinggever of opdrachtgever wordt op grond van het beleid van de Belastingdienst (par. 2, zesde lid, Besluit Bestuurlijke Boeten 
Belastingdienst) genomen met voorafgaande toestemming van een algemeen directeur en de hoofddirecteur van de concerndirectie 
Fiscale en Juridische Zaken van de Belastingdienst (Cd FJZ). 
109
 Kamerstukken II 2018/19, 35027, nr. 3, p. 19-20.
