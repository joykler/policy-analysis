Aan artikel 3.53, eerste lid, wordt, onder vervanging van “; en” aan het slot van onderdeel 
a door een puntkomma en onder vervanging van de punt aan het slot van onderdeel b door “; en”, 
een subonderdeel toegevoegd, luidende: 
c. tot herinvestering in bedrijfsmiddelen volgens artikel 3.54aa (herinvesteringsreserve bij 
het staken van een gedeelte van een onderneming ten gevolge van overheidsingrijpen). 
 
L.  
Na artikel 3.54 wordt een artikel ingevoegd, luidende: 
 
Artikel 3.54aa Herinvesteringsreserve bij het staken van een gedeelte van een 
onderneming ten gevolge van overheidsingrijpen 
1. Een herinvesteringsreserve kan mede worden gevormd ter zake van de vervreemding 
van een bedrijfsmiddel in het kader van het staken van een gedeelte van een onderneming ten 
gevolge van overheidsingrijpen als bedoeld in artikel 3.54, twaalfde lid, zolang het voornemen 
bestaat dat het bedrag van die reserve in het jaar van die vervreemding of in een van de 
daaropvolgende drie jaren zal worden geherinvesteerd in een of meer bedrijfsmiddelen ten 
behoeve van een andere onderneming waaruit de belastingplichtige als ondernemer winst geniet.  
2. Indien bij het bepalen van de winst van een onderneming een herinvesteringsreserve als 
bedoeld in het eerste lid is gevormd, kan bij tijdige herinvestering het bedrag van die reserve in 
mindering worden gebracht op de aanschaffings- of voortbrengingskosten van bedrijfsmiddelen die 
door de belastingplichtige worden aangeschaft of voortgebracht ten behoeve van een andere 
onderneming waaruit de belastingplichtige als ondernemer winst geniet, mits voor het bepalen van 
de winst bij beide ondernemingen dezelfde bepalingen van toepassing zijn. In dat geval wordt de 
herinvesteringsreserve gelijktijdig en voor hetzelfde bedrag opgenomen in de winst van de 
onderneming waarin de herinvesteringsreserve is gevormd.  
3. Voor de toepassing van het eerste en tweede lid is artikel 3.54 van overeenkomstige 
toepassing. 
 
M.  
In artikel 3.79a wordt “14%” vervangen door “12,7%”. 
 
N.  
Aan artikel 4.13 worden twee leden toegevoegd, luidende: 
4. Tot de reguliere voordelen behoren niet onmiddellijke of middellijke uitdelingen van 
winst, als gevolg van giften aan algemeen nut beogende instellingen en steunstichtingen SBBI door 
een lichaam waarin de belastingplichtige een aanmerkelijk belang heeft. 
5. Onder giften worden verstaan bevoordelingen uit vrijgevigheid en al dan niet verplichte 
bijdragen, voor zover daardoor geen op geld waardeerbare aanspraken ontstaan. Onder giften 
worden niet verstaan: 
a. giften die niet rechtstreeks worden gedaan door een lichaam waarin de belastingplichtige 
een aanmerkelijk belang heeft;  
b. bevoordelingen of bijdragen in contant geld.
