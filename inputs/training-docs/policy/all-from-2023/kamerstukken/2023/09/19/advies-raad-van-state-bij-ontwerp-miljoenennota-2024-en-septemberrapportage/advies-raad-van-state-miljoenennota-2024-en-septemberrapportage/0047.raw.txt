47 
90
klimaatbeleid worden meegewogen. Daarmee zijn de gevolgen van de 
beleidsopties niet goed te overzien, in het bijzonder niet voor de uitvoering, en 
kunnen maatregelen uit dergelijke lijsten averechtse effecten hebben. 
 
Het in kaart brengen van de samenhang tussen verschillende maatregelen, de 
tweede en derde-orde effecten en consequenties voor de uitvoering is echter zeer 
relevant. Maatschappelijke opgaven zijn namelijk complex en kennen vaak sterke 
samenhang. Ook staat de uitvoering onder druk: de grenzen voor diverse 
uitvoeringsorganisaties zijn bereikt wat betreft de capaciteit om aan de 
verwachtingen van burgers, maatschappelijke instellingen, bedrijven en politiek 
91
te kunnen voldoen. De huidige krapte op de arbeidsmarkt versterkt dit 
92
probleem.  
 
Bovendien zijn er voldoende alternatieven voorhanden: opeenvolgende 
kabinetten kunnen beschikken over een groot aantal rapportages en onderzoeken 
met doordachte beleidsopties en -alternatieven, die kunnen helpen om tot 
integraal afgewogen doelmatige en doeltreffende keuzes en prioritering te 
komen. Dat deze keuzes niet altijd makkelijk zijn en dat de uitkomsten niet door 
alle belanghebbenden gewaardeerd zullen worden, begrijpt de Afdeling, maar 
uitstel van keuzes verergert problemen en maakt de uiteindelijke keuzes 
moeilijker.  
 
De Afdeling adviseert in beleidskeuzes voldoende oog te hebben voor de 
complexiteit en samenhang van opgaven, door maatregelen integraal af te 
wegen en tweede- en derde-orde effecten en de gevolgen voor de uitvoering 
waar mogelijk in kaart te brengen. Daarbij is het van belang dat de uiteindelijke 
beleidskeuzes eenvoudig zijn, stelsels niet complexer maken en dat daarmee de 
uitvoering verbetert. Daarom zijn (beleids-) evaluaties, interdepartementale 
beleidsonderzoeken (IBO’s), naast onderzoeken en rapporten van planbureaus en 
adviesraden, van belang om zo goed mogelijk, dus ook zo breed mogelijk 
onderbouwde (financiële en andere) handelingsopties in kaart te kunnen 
brengen. Dat die in voldoende mate en kwalitatief voldoende aanwezig zijn, doet 
overigens een beroep op niet louter het ministerie van Financiën maar op alle 
ministeries om zulks te bevorderen en te doen. 
 
VI. Creëer een ordentelijk begrotingsproces door één integraal 
hoofdbesluitvormingsmoment in het voorjaar dat aansluit op het 
Europees Semester. Richt de augustusbesluitvorming louter op 
noodzakelijke bijstellingen en eventuele koopkrachtmaatregelen.  
 
 
90
 Zie de adviezen van de Afdeling bij het wetsvoorstel Belastingplan 2024 en bij het 
wetsvoorstel Wet aanpassing fiscale bedrijfsopvolgingsfaciliteiten 2024. 
91
 Kamerstukken II 2021/22, 29361, nr. 290.   
92
 De Afdeling heeft in haar advies bij de ontwerp-Miljoenennota 2023 geadviseerd om de 
bestaande uitvoeringsanalyses en -toetsen bij voorgenomen beleid uit te breiden door de 
arbeidsmarkteffecten van voorgenomen beleid nadrukkelijker mee te wegen.
