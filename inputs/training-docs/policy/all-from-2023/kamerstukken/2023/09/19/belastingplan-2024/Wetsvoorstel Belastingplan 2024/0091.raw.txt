Doeltreffendheid, doelmatigheid en evaluatie 
De aanpassing van het accijnstarief voor zware stookolie heeft als doel om het fiscale voordeel 
door het gebruik van stookolie ter vervanging van gasolie (diesel) weg te nemen. De aanpassing is 
doeltreffend indien de accijnsdruk voor zware stookolie gelijk is met die van gasolie. Of dit doel 
wordt bereikt, hangt af van de mate waarin verkopers van dieselvervangende stookolie de 
verhoging van de accijns in hun verkoopprijzen doorberekenen. De overheid kan deze 
doorberekening niet verplichten. Naast een verhoging van de accijns heeft het kabinet alternatieve 
oplossingsrichtingen onderzocht: 
• Wettelijk verbod voor het gebruik van dieselvervangende stookolie: Het Besluit 
brandstoffen luchtverontreiniging kan mogelijk worden aangepast zodat de 
milieukwaliteitseisen van het besluit op alle motorbrandstoffen (waaronder stookolie) van 
toepassing zijn. Een dergelijk wetgevingstraject is tijdintensief en uitbreiding van dit besluit 
vereist mogelijk ook goedkeuring van de EC. Een aanpassing van het besluit biedt dus geen 
mogelijkheid om het probleem van de dieselvervangende stookolie op korte termijn op te 
lossen. 
• Gematigder verhoging accijnstarief zware stookolie: Een alternatief is om het accijnstarief 
voor zware stookolie te verhogen, maar niet (direct) gelijk te stellen met het accijnstarief 
voor gasolie. Dieselvervangende stookolie blijft dan nog steeds fiscaal aantrekkelijker dan 
gasolie en daarom blijft de prikkel bestaan voor gebruikers om dieselvervangende stookolie 
te gebruiken in plaats van gasolie. 
• Fiscaal onderscheid naar gebruik: Zware stookolie kan als motorbrandstof en als 
verwarmingsbrandstof worden gebruikt. De dieselvervangende stookolie wordt uitsluitend 
gebruikt als motorbrandstof. Een alternatieve maatregel is om alleen het gebruik van zware 
stookolie als motorbrandstof te onderwerpen aan het tarief van gasolie. Het maken van een 
onderscheid in accijnstarief naar het soort gebruik van de brandstof is op dit moment niet 
mogelijk in de accijnsaangifte. Een dergelijke wijziging zou een structuuraanpassing 
inhouden en daarom niet op korte termijn mogelijk zijn. 
Uit de beoordeling van de alternatieve oplossingsrichtingen is gebleken dat ze niet leiden tot het 
gewenste doel op de korte termijn, namelijk het wegnemen van het fiscale voordeel door het 
gebruik van dieselvervangende stookolie 
 
Uitvoeringsgevolgen Belastingdienst, Douane en Toeslagen  
De maatregel betreft een parameterwijziging die eenvoudig en uitvoerbaar is voor de Douane. 
 
5.23 Verhoging van de tabaksaccijns 
 
In het Belastingplan 2023 is voorzien in een verhoging van de tabaksaccijns per 1 april 2023 en 
per 1 april 2024. Het kabinet stelt voor om de tabaksaccijns op sigaretten en op rooktabak per 
1 april 2024 aanvullend te verhogen. De verhoging bedraagt € 0,60 cent per pakje sigaretten van 
20 stuks en € 3,60 per pakje shag van 50 gram.
