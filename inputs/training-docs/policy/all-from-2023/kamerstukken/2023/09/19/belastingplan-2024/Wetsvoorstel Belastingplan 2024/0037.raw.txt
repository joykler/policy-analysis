deposito in de zin van de Wet op het financieel toezicht staat, kwalificeert dit niet als banktegoed 
voor box 3, omdat de belastingplichtige niet zelf de depositohouder van dit deposito is. Het geld zal 
in de praktijk op een bankrekening worden aangehouden en een vergelijkbaar rendement kennen 
als banktegoeden. Door dit vorderingsrecht onder de categorie banktegoeden te brengen wordt het 
werkelijk behaalde rendement op die bankrekening beter benaderd. 
 
Er zijn ook andere situaties mogelijk waarbij de belastingplichtige rechthebbende is tot gelden die 
door een derde worden aangehouden. Het voorstel beperkt zich tot de derdenrekeningen van 
notarissen en gerechtsdeurwaarders, omdat deze derdenrekeningen wettelijk zijn geregeld. Deze 
wettelijke regelingen borgen dat de gelden daadwerkelijk in beheer door de notaris of 
gerechtsdeurwaarder worden aangehouden op een bankrekening. Zo is het risico op misbruik door 
het aanwenden van de gelden op een andere wijze – bijvoorbeeld ter belegging - beperkt. 
Bovendien is eenvoudig kenbaar voor de belastingplichtige en de Belastingdienst dat sprake is van 
een dergelijke derdenrekening.  
 
Defiscaliseren onderlinge vorderingen en schulden bij partners en minderjarige kinderen 
Het kabinet stelt daarnaast voor om onderlinge vorderingen en schulden in box 3 tussen fiscale 
partners en tussen ouders en minderjarige kinderen te defiscaliseren. Voorgesteld wordt deze 
aanpassing eveneens met terugwerkende kracht tot en met 1 januari 2023 te laten gelden. Bij de 
parlementaire behandeling van de Overbruggingswet box 3 is aandacht gevraagd voor de gevolgen 
van de nieuwe berekeningssystematiek van het box 3-inkomen voor partners met onderlinge 
14
vorderingen en schulden. Deze onderlinge vorderingen en schulden kunnen bijvoorbeeld optreden 
in het kader van een verrekenbeding dat is opgenomen in de huwelijkse voorwaarden. 
Tot de invoering van de Wet rechtsherstel box 3 en de Overbruggingswet box 3 was de berekening 
van het forfaitaire rendement in box 3 enkel afhankelijk van de hoogte van het vermogen en niet 
van de samenstelling van het vermogen, voor zover niet vrijgesteld. Bezittingen en schulden vielen 
daarbij – behoudens de schuldendrempel – in alle situaties tegen elkaar weg. Met ingang van 
1 januari 2023 is de berekening van het forfaitaire rendement in box 3 mede afhankelijk van de 
samenstelling van het vermogen. Het vermogen wordt onderverdeeld in drie categorieën: 
banktegoeden, overige bezittingen en schulden. Voor iedere vermogenscategorie geldt een 
afzonderlijk forfaitair rendementspercentage. Vorderingen behoren tot de categorie ‘overige 
bezittingen’. Voor overige bezittingen geldt in 2023 een forfaitair rendementspercentage van 
6,17%. Voor schulden geldt in 2023 een forfaitair rendementspercentage van 2,46% (na afloop 
van het jaar 2023 wordt het percentage voor schulden nog definitief vastgesteld). Doordat het 
percentage voor overige bezittingen hoger is dan het percentage voor schulden leiden onderlinge 
vorderingen en schulden per saldo tot een hoger box 3-inkomen dan onder de oude 
berekeningssystematiek. Dit geldt zowel bij fiscale partners als bij ouders die het gezag uitoefenen 
over een minderjarig kind.  
Bij fiscale partners vielen onderlinge vorderingen en schulden dus voorheen in beginsel tegen 
elkaar weg in de gezamenlijke grondslag voor box 3. Hetzelfde geldt voor vorderingen en schulden 
tussen ouders en minderjarige kinderen. Bij fiscale partners behoren de onderlinge vorderingen en 
 
14
 Handelingen I 2022/23, nr. 13, item 4 p. 2. 
37
