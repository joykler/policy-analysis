doen van aangifte en de betaling als de multinationale groep voorafgaand aan het overgangsjaar 
een bijheffing-informatieaangifte heeft ingediend in een andere staat waarmee Nederland voor wat 
betreft de BES-eilanden voor dat tijdvak een kwalificerende overeenkomst tussen de bevoegde 
autoriteiten als bedoeld in het voorgestelde artikel 13.1, eerste lid, onderdeel b, van het 
wetsvoorstel Wet minimumbelasting 2024 heeft. 
 
Artikel 7b.8, vijfde lid 
In het voorgestelde artikel 7b.8, vijfde lid, van de Belastingwet BES wordt geregeld dat 
voor de toepassing van genoemd artikel 7b.8 onder overgangsjaar wordt verstaan: het eerste 
verslagjaar waarin een multinationale groep met betrekking tot de BES-eilanden regels ter 
implementatie van Richtlijn (EU) 2022/2525 of van de OESO-modelregels dient toe te passen, of 
het eerste verslagjaar waarin een binnenlandse groep voldoet aan de criteria, bedoeld in artikel 2.1 
van het wetsvoorstel Wet minimumbelasting 2024. 
 
Artikel I, onderdeel Q (artikel 8.3 van de Belastingwet BES) 
Voorgesteld wordt de tekst van artikel 8.3 van de Belastingwet BES te vervangen door een 
nieuwe tekst om de wijze van het uitnodigen tot het doen van aangifte te verruimen. De huidige 
tekst van genoemd artikel 8.3 geeft de inspecteur enkel de mogelijkheid om (vermoedelijk) 
belastingplichtigen, inhoudingsplichtigen en derde personen uit te nodigen tot het doen van 
aangifte door middel van het toesturen van een papieren aangiftebiljet. Hoewel in de memorie van 
toelichting bij de totstandkoming van de Belastingwet BES is aangegeven dat de uitnodiging tot het 
doen van aangifte verschillende vormen kan aannemen, zoals toezending of uitreiking van een 
aangiftebiljet, het sturen van een aangiftediskette of van een aangiftebrief waarin bijvoorbeeld 
wordt verzocht elektronisch aangifte te doen, worden door de voorgestelde vervanging van de 
tekst van genoemd artikel deze verschillende vormen van het uitnodigen tot het doen van aangifte 
mogelijk gemaakt door de ruimere formulering van de wettekst. Dit biedt de Belastingdienst 
eveneens de mogelijkheid om op termijn volledig over te gaan tot het verplicht laten doen van 
elektronische aangifte voor alle belastingplichtigen, inhoudingsplichtigen en derde personen 
(behoudens een aantal uitzonderingen voor belastingplichtigen, inhoudingsplichtigen en derde 
personen die niet in staat zijn elektronisch aangifte te doen). 
De Belastingdienst wil de komende jaren daadwerkelijk beginnen met het digitaal 
afhandelen van fiscale zaken. In dat kader past het niet om papieren aangiftebiljetten te blijven 
versturen, maar om door middel van een (elektronische) brief belastingplichtigen, 
inhoudingsplichtigen en derde personen te verzoeken om gebruik te maken van de mogelijkheden 
om digitaal aangifte te doen. Zoals gezegd zal de mogelijkheid blijven bestaan dat personen op de 
BES-eilanden die niet elektronisch kunnen communiceren dat ook op een andere manier kunnen 
blijven doen. Om die reden dient er een keuzemogelijkheid te blijven om per post met de 
Belastingdienst te communiceren. Dit wordt in een nieuwe uitvoeringsregeling nader vormgegeven. 
 
 
 
 
 
44
