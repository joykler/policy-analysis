41 
 
De komende decennia zijn klimaatverandering en vergrijzing de belangrijkste 
ontwikkelingen die leiden tot structurele veranderingen in de samenleving en de 
economie. Deze ontwikkelingen zullen daarmee ook leiden tot structurele 
veranderingen in het overheidsbeleid en de overheidsfinanciën; vandaar het 
belang van een goede financiële, economische, sociale en ecologische 
structuuranalyse (zie ook hoofdstuk C).  
 
In de komende kabinetsperiode is daarnaast van belang dat het begrotingsbeleid 
kan bijdragen aan het vertrouwen van burgers in de daadwerkelijke realisatie van 
overheidsvoorzieningen en beleidsvoornemens. De huidige stand van de 
overheidsfinanciën en de vooruitzichten voor de komende jaren zijn daartoe 
relevant (zie ook paragraaf B2).  
 
Gegeven de huidige uitgangssituatie van de overheidsfinanciën en de 
economische en budgettaire middellange termijnramingen is het noodzakelijk 
aankomende kabinetsperiode prudent begrotingsbeleid te voeren (zie 
hoofdstukken B en E). Met andere woorden, stel in een nieuw regeerakkoord het 
begrotingsbeleid voor de uitgaven- en lastenkant zodanig vast, dat bij 
onverhoopte budgettaire tegenvallers,  of economische schokken of tegenwind 
niet direct hoeft te worden bezuinigd en te worden ingegrepen in de (uitvoering 
van) collectieve voorzieningen. Leef vervolgens de vastgestelde nationale en 
Europese afspraken na, zowel omtrent de begrotingsregels als het 
begrotingsproces. 
 
Tegen deze achtergrond komt de Afdeling tot de volgende adviezen voor het 
toekomstige begrotingsbeleid: 
 
I. Zorg bij de keuze voor een begrotingsanker voor ruim voldoende 
begrotingsruimte, zodat de automatische stabilisatiefunctie van de 
begroting zijn werk kan doen. Dit voorkomt tussentijdse bijstellingen, wat 
een democratisch en maatschappelijk belang dient: voorspelbaar beleid en 
stabiele uitvoering voor de middellange termijn.  
 
Sinds 1994 is door opeenvolgende kabinetten gekozen voor het voeren van 
trendmatig begrotingsbeleid. Voor de uitgavenkant zijn uitgavenkaders voor de 
gehele kabinetsperiode vastgesteld met een jaarlijks uitgavenplafond dat niet 
overschreden mag worden. Wel worden de afzonderlijke uitgavenkaders jaarlijks 
geïndexeerd met de loon- en prijsontwikkeling. Voor de inkomstenkant geldt een 
inkomstenkader met automatische stabilisatie: inkomstenmeevallers komen ten 
gunste van het overheidssaldo, inkomstentegenvallers belasten het 
overheidssaldo.  
 
Daarmee leiden fluctuaties in de inkomsten als gevolg van conjuncturele 
ontwikkelingen in beginsel niet tot een aanpassing van het beleid. Dit zorgt voor 
automatische stabilisatie in de begrotingssystematiek: de inkomstenkant van de 
begroting beweegt mee met de conjunctuur zodat de economische
