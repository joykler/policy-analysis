Voor een nadere toelichting op de afzonderlijke maatregelen wordt ook verwezen naar de 
artikelsgewijze toelichting in deze memorie. Het slot van het algemeen deel van deze memorie 
gaat in een aantal paragrafen achtereenvolgens in op de budgettaire aspecten, de EU-aspecten, de 
grenseffecten, de gevolgen voor bedrijfsleven en burgers, de uitvoeringsgevolgen en het resultaat 
van advies en consultatie. 
 
4. Inkomensbeleid  
 
Na de historisch negatieve verwachte ontwikkeling van de koopkracht voor 2023 en daarmee de 
noodzaak voor een stevig incidenteel koopkrachtpakket voor 2023, laten de verwachtingen zien dat 
het mediane koopkrachtbeeld voor 2024 er positief uitziet, met een mediane 
koopkrachtontwikkeling van +1,8%. Wel is de spreiding tussen groepen groot – met een mediane 
ontwikkeling voor uitkeringsgerechtigden van -2,5% – en zullen de armoedecijfers in het algemeen 
en onder kinderen stijgen zonder aanvullend beleid, met 0,9%-punt, onderscheidenlijk 0,8%-punt. 
Het kabinet richt zich met dit beeld voor 2024 op een pakket aan structurele maatregelen om 
kwetsbare huishoudens te ondersteunen. 
Het koopkrachtpakket bestaat uit een aantal maatregelen. Het kindgebonden budget (WKB) wordt 
verhoogd met een extra verhoging voor kinderen vanaf twaalf jaar en ook de huurtoeslag wordt 
verhoogd. Het kabinet verhoogt de arbeidskorting met € 115, schrapt de halvering van de 
jonggehandicaptenkorting waartoe eerder is besloten en bevriest de afbouw van de dubbele factor 
in de algemene heffingskorting in de bijstand. Met de verlenging van het noodfonds hebben 
mensen die hun energierekening niet meer kunnen betalen een vangnet. Tenslotte wordt een 
enveloppe uitgetrokken ter verbetering van de koopkracht voor Caribisch Nederland.  
Met het voorgestelde pakket ziet het kabinet een positieve koopkrachtontwikkeling voor alle 
inkomensgroepen die door het Centraal planbureau (CPB) in kaart worden gebracht. De mediane 
koopkrachtontwikkeling voor de laagste inkomens is met het pakket gelijk aan +1,1%. In plaats 
van dat uitkeringsgerechtigden een forse koopkrachtdaling tegemoet gaan, zorgt het pakket voor 
een mediane koopkrachtontwikkeling van +0,5% voor deze groep.  
 
Ook heeft het kabinet aandacht voor de ontwikkeling van de armoedecijfers. Met dit pakket zorgt 
het kabinet ervoor dat het armoedepercentage in het algemeen niet stijgt en dus gelijk blijft aan 
4,8% en dat het armoedepercentage onder kinderen zelfs daalt met 1,1%-punt in 2024 ten 
opzichte van 2023. 
9 
Daarmee wordt met het pakket voldaan aan de motie Marijnissen / Van der Plas over voorkomen 
dat armoede toeneemt door de val van het kabinet en voor wat betreft kinderarmoede voldaan aan 
10 
de motie Van Weyenberg c.s. over gerichte maatregelen in de Miljoenennota om armoede en 
kinderarmoede in 2024 te laten afnemen. 
Deze maatregelen kennen een budgettaire derving, die wordt ingevuld met de inzet van het 
overschot uit het inkomstenkader. Daarnaast worden het aanvangspunt van het toptarief en de 
tweede schijf voor gepensioneerden in de inkomstenbelasting (IB) verlaagd door deze bedragen 
 
9
 Kamerstukken II 2022/23, 36392, nr. 3. 
10
 Kamerstukken II 2022/23, 36350, nr. 15.
