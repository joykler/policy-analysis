Stel dat de rentelasten ter zake van geldleningen die Bank NL heeft verkregen van Bank A in het kader van 
het interne liquiditeitsbeheer over een jaar 100 bedragen en de rentelasten ter zake van geldleningen die 
Bank NL heeft verkregen van Bank B in dit kader 120 bedragen. Onder de huidige toepassing van de 
minimumkapitaalregel worden - afhankelijk van de leverage ratio van de groep - de renten ter zake van de 
geldleningen die Bank NL heeft verkregen van Bank A en Bank B van 100, onderscheidenlijk 120, in aftrek 
beperkt. 
Het voorgestelde artikel 15bd, tweede lid, aanhef en onderdeel b, Wet Vpb 1969 regelt dat de renten ter 
zake van geldleningen die zijn verkregen van groepslichamen van in totaal 220 (100 Bank A en 120 Bank B) 
niet onder renten ter zake van geldleningen worden begrepen onder de voorwaarde dat de belastingplichtige 
aannemelijk maakt dat deze geldleningen die zijn verkregen van groepslichamen niet direct verband houden 
met geldleningen die zijn verkregen van niet-groepslichamen. 
 
Voorbeeld 3 
Belastingplichtige Bank NL heeft een deelneming in Bank C. Bank NL is verbonden met Bank C in een groep. 
Bank C is gevestigd in land X. Bank NL verricht het interne liquiditeitsbeheer van de groep. Bank NL wenst 
nieuwe financiering aan te trekken van een derde. Bank NL bepaalt onder welke voorwaarden zij bereid zou 
zijn een geldlening aan te gaan en leidt het onderhandelingsproces met de derde partij. Vervolgens draagt 
zij Bank C op de overeenkomst van geldlening met deze derde af te sluiten en de ingeleende gelden binnen 
de groep aan Bank NL door te lenen. Buiten het in opdracht van Bank NL ondertekenen van de contracten en 
de juridische afhandeling hiervan heeft Bank C geen rol bij de externe geldlening. De geldlening die Bank NL 
heeft verkregen van Bank C, en de daarbij behorende rentelasten, worden daarom geacht direct verband te 
houden met een geldlening die is verkregen van een niet-groepslichaam en tellen daarom niet mee voor de 
in het voorgestelde artikel 15bd, tweede lid, aanhef en onderdeel b, Wet Vpb 1969 opgenomen uitzondering.  
 
Artikel XIII, onderdeel E (artikel 15be van de Wet op de vennootschapsbelasting 1969) 
De voorgestelde aanpassing van artikel 15be, eerste lid, Wet Vpb 1969, in samenhang met het 
voorgestelde artikel XLII (inwerkingtredingsbepaling), regelt dat met ingang van boekjaren die 
aanvangen op of na 1 januari 2024 voor belastingplichtigen die het bedrijf van bank uitoefenen het 
gedeelte van de renten ter zake van geldleningen dat op grond van deze bepaling niet in aftrek 
komt, wordt bepaald aan de hand van de formule (10,6-L)/(100-L). Als gevolg van deze wijziging 
worden de renten ter zake van geldleningen in aftrek beperkt voor zover de leverage ratio minder 
bedraagt dan 10,6%. Daarnaast wordt in genoemd artikellid een tekstuele onvolkomenheid 
hersteld. 
 
Artikel XIII, onderdeel F (artikel 15bf van de Wet op de vennootschapsbelasting 1969) 
De voorgestelde aanpassing van artikel 15bf, eerste lid, Wet Vpb 1969, in samenhang met het 
voorgestelde artikel XLII (inwerkingtredingsbepaling), regelt dat met ingang van boekjaren die 
aanvangen op of na 1 januari 2024 voor belastingplichtigen die het bedrijf van verzekeraar 
uitoefenen het gedeelte van de renten ter zake van geldleningen dat op grond van deze bepaling 
niet in aftrek komt, wordt bepaald aan de hand van de formule (10,6-ER)/(100-ER). Als gevolg van 
deze wijziging worden de renten ter zake van geldleningen in aftrek beperkt voor zover de 
eigenvermogenratio minder bedraagt dan 10,6%. 
 
 
 
158
