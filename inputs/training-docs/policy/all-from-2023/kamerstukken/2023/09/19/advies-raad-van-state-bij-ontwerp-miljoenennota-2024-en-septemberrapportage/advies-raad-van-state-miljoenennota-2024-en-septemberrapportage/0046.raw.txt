46 
 
Een hoge kwaliteit van de overheidsfinanciën is essentieel voor de effectieve en 
doelmatige inzet van publieke middelen. Er bestaan verschillende instrumenten 
om beleid ex-ante, ex-durante en ex-post te evalueren. Zo vinden jaarlijks 
Interdepartementale Beleidsonderzoeken (IBO’s) plaats, waarin alternatieven voor 
bestaand beleid worden onderzocht. Mogelijke bezuinigingen worden periodiek 
geïnventariseerd middels heroverwegingen. Naast een uitgebreid evaluatiestelsel 
in verschillende fases van beleid en wetgeving, kunnen kabinetten beschikken 
over talloze (beleids)adviezen en rapporten van onder meer onafhankelijke 
studiegroepen, commissies, planbureaus en adviesraden.  
 
Desondanks zijn dekkingsopgaven in het (recente) verleden regelmatig ingevuld 
door het inzetten van een kaasschaaf, onderuitputting of door het inhouden van 
88
middelen voor de loon- en prijsbijstelling. De inzet van dergelijke methoden kan 
contraproductief uitwerken, omdat deze doorgaans niet dwingen tot aanpassing 
van beleidsdoelstellingen om die in overeenstemming te brengen met de 
ingeboekte besparingen. De oorspronkelijke beleidsdoelen blijven dan 
onverminderd overeind, maar moeten worden gerealiseerd met minder 
middelen. Dit gaat niet zelden ten koste van de kwaliteit van de uitvoering of tot 
het uiteindelijk niet realiseren van de ingeboekte bezuiniging.  
 
De ombuigingslijst en de bijbehorende fiscale maatregelenlijst, die doorgaans 
door het ministerie van Financiën worden opgesteld in aanloop naar Tweede 
Kamerverkiezingen, bevatten respectievelijk een lijst met mogelijkheden om de 
overheidsuitgaven te verlagen op de rijksbegroting, in de zorg en in de sociale 
zekerheid en een lijst om belastinginkomsten te vergroten. De lijsten bevatten 
een groot aantal opties om beleid te beëindigen of af te schalen. Deze zijn zeer 
verschillend in omvang (bedrag) en aard.  
 
Bij de afzonderlijke maatregelen is geen rekening gehouden met tweede- en 
89
derde-orde effecten en is geen uitvoeringstoets doorlopen. Bij de 
belastingmaatregelen op de fiscale maatregelenlijst ontbreekt een integrale visie 
op het belastingstelsel van waaruit idealiter dergelijke ombuigingen zouden 
moeten plaatsvinden en waarbij bijvoorbeeld ook de effecten op het 
 
88
 De kaasschaaf leidt tot een generieke bezuiniging verspreid over ministeries en andere 
overheidsorganisaties, zonder dat sprake is van onderbouwde afbouw van specifieke 
beleidsdoelen. De loon- en prijsbijstelling is een vergoeding voor gestegen lasten en 
daarmee een indexering die nodig is voor het continueren van de bestaande 
beleidsprocessen. Onderuitputting betekent niet alleen dat het niet lukt om de 
gebudgetteerde middelen uit te geven, maar het betekent ook dat op de middellange 
termijn deze eerder geplande uitgaven alsnog worden gedaan, mogelijk tegen hogere 
prijzen, om de beoogde beleidsdoelen te halen. 
89
 Een eerste-orde effect is het directe resultaat van het voorstel, in dit geval de directe 
verwachte besparing. Tweede-orde effecten zijn de gevolgen van het voorstel voor 
bijvoorbeeld de economie en samenleving. Derde-orde effecten zijn de toekomstige 
gevolgen van het voorstel.
