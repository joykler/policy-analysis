Als gevolg van de maatregel bedraagt de gemiddelde verkoopprijs voor een pakje sigaretten van 
twintig stuks in 2024 naar verwachting € 10,70. Voor een pakje shag van 50 gram bedraagt de 
gemiddelde verkoopprijs in 2024 naar verwachting € 24,14. 
 
Doeltreffendheid, doelmatigheid en evaluatie 
De maatregel heeft primair een budgettair doel. De geraamde extra inkomsten zijn structureel 
€ 137 miljoen vanaf 2025. De maatregel leidt tot beperkte extra lasten voor ondernemers en de 
Douane en is daarmee een doelmatige maatregel om extra opbrengsten te generen. Daarnaast is 
het verhogen van de tabaksaccijns een wetenschappelijk bewezen effectieve maatregel om roken 
103
te verminderen. Een verhoging van de tabaksaccijns is daarmee een doeltreffende en 
doelmatige maatregel.  
Substantiële verhogingen kunnen leiden tot grenseffecten die de doelmatigheid en doeltreffendheid 
van de verhoging kunnen beperken (zowel voor wat betreft opbrengsten als voor wat betreft 
ontmoediging). Het kabinet kan bedrijven niet voorschrijven of en in welke mate zij de 
accijnsverhoging laten terugkomen in de consumentenprijs. De verwachting is dat de verhoging 
grotendeels wordt doorberekend, omdat de accijns al een groot onderdeel is van de totale 
verkoopprijs. De maatregel is naar verwachting doelmatig om roken tegen te gaan en te 
verminderen. 
Net als bij de verhoging van de tabaksaccijns in 2020 en 2023 zullen de grenseffecten van de 
totale verhoging in 2024 worden gemonitord. In 2024 en in 2025 voert de Douane een Empty Pack 
Survey uit waarbij het aandeel niet-Nederlandse veraccijnsde pakjes sigaretten wordt gemonitord. 
Daarbij wordt ook gekeken naar de wijzigingen in het aandeel namaaksigaretten en illicit whites ( 
legaal geproduceerde sigaretten zonder legale afzetmarkt). 
 
Uitvoeringsgevolgen Belastingdienst, Douane en Toeslagen  
De maatregel betreft een parameterwijziging die eenvoudig en uitvoerbaar is voor de Douane. 
 
5.24 Co-ouderschap toeslagen 
 
Indien een kind tegelijkertijd tot het huishouden behoort van beide ouders, bijvoorbeeld in het 
geval van co-ouderschap, kan dit gevolgen hebben voor de toeslagen. Als co-ouders bijvoorbeeld 
beiden een deel van de kosten van de kinderopvang betalen, krijgen ze allebei een deel van de 
kinderopvangtoeslag. Ook bij de huurtoeslag kan er als gevolg van co-ouderschap een hoger recht 
bestaan op huurtoeslag bij beide co-ouders. Hierbij is van belang dat beide ouders voldoen aan de 
voorwaarden van de betreffende toeslag en dat het kind staat ingeschreven op hetzelfde 
woonadres als de aanvrager van de toeslag in de BRP. Omdat het voor een kind niet mogelijk is op 
beide adressen van diens ouders te zijn ingeschreven, wordt geacht te zijn voldaan aan de 
inschrijvingseis gedurende de periode dat sprake is van co-ouderschap. 
In de Algemene wet inkomensafhankelijke regelingen (Awir) is nu nog opgenomen dat sprake is 
van kwalificerend co-ouderschap wanneer het kind doorgaans ten minste drie gehele dagen per 
week in elk van beide huishoudens verblijft. Dienst Toeslagen bekijkt op dit moment niet of elke 
 
103
 Zie onder andere Kamerstukken II 2016/17, 32793, nr. 240. 
92
