i) het product van het voor banktegoeden geldende rendementspercentage en de waarde van die 
banktegoeden op de peildatum en ii) het product van het voor overige bezittingen geldende 
rendementspercentage en de waarde van die overige bezittingen op de peildatum, verminderd met 
iii) het product van het voor schulden geldende rendementspercentage en de waarde van die 
schulden op de peildatum. De voorgestelde aanvulling van genoemd vijfde lid verduidelijkt dat voor 
het in deze situatie bepalen van het effectieve rendementspercentage de gezamenlijke 
rendementsgrondslag op de peildatum van de belastingplichtige en zijn partner wordt gehanteerd 
en dat voor de bepaling van het rendement wordt uitgegaan van de gezamenlijke waarde van de 
banktegoeden, overige bezittingen en schulden. 
 
Artikel I, onderdeel P (artikel 5.4a van de Wet inkomstenbelasting 2001) 
Zoals in het algemeen deel van deze memorie is toegelicht, wordt voorgesteld om met 
terugwerkende kracht tot en met 1 januari 2023 onderlinge vorderingen en schulden tussen fiscale 
partners en tussen ouders en minderjarige kinderen te defiscaliseren. Hiertoe regelt het 
voorgestelde artikel 5.4a, eerste lid, Wet IB 2001 dat vorderingen op de partner van de 
belastingplichtige geen bezittingen zijn die onder de vermogensrendementsheffing van box 3 
vallen, indien de corresponderende schulden van die partner zonder het voorgestelde artikel 5.4a, 
derde lid, Wet IB 2001 eveneens in box 3 zouden vallen. Het voorgestelde artikel 5.4a, tweede lid, 
Wet IB 2001 regelt dat vorderingen van een minderjarig kind op een ouder geen bezittingen zijn 
die onder de vermogensrendementsheffing van box 3 vallen, indien de corresponderende schulden 
van de ouder zonder het voorgestelde artikel 5.4a, derde lid, Wet IB 2001 eveneens in box 3 
zouden vallen. Daarbij is een vereiste dat de rendementsgrondslag van het kind ingevolge artikel 
2.15 Wet IB 2001 aan de ouder wordt toegerekend. Het voorgestelde artikel 5.4a, derde lid, Wet 
IB 2001 regelt dat de corresponderende schuld van de ouder geen schuld is die onder box 3 valt. 
 
Artikel I, onderdeel S, artikel VII, onderdeel D, en artikel XXXVI (artikel 8.11 van de Wet 
inkomstenbelasting 2001 en artikel 22a van de Wet op de loonbelasting 1964) 
Met de voorgestelde wijziging van artikel 8.11 Wet IB 2001 en artikel 22a Wet LB 1964 wordt 
bewerkstelligd dat het maximumbedrag van de arbeidskorting in het tweede opbouwtraject, wordt 
verhoogd met € 115. Deze wijziging is nader toegelicht in het algemeen deel van deze memorie. 
 
Artikel I, onderdeel T (artikel 8.14a van de Wet inkomstenbelasting 2001) 
Met de voorgestelde wijziging van artikel 8.14a, eerste lid, Wet IB 2001 wordt, zoals in het 
algemeen deel van deze memorie is toegelicht, de regeling voor co-ouderschap in de IACK, die 
momenteel is opgenomen in artikel 44b URIB 2001, opgenomen in de wet en aangepast. In het 
geval van co-ouderschap geldt ingevolge het voorgestelde artikel 8.14a, eerste lid, tweede zin, Wet 
IB 2001 dat een kind voor de toepassing van artikel 8.14a, eerste lid, onderdeel b, Wet IB 2001 
geacht wordt ten minste zes maanden op hetzelfde woonadres als de belastingplichtige te staan 
ingeschreven in de BRP indien hij ten minste 156 dagen van het kalenderjaar in elk van beide 
huishoudens verblijft en het kind op hetzelfde woonadres als diens andere ouder staat 
ingeschreven in de BRP. In het jaar van aanvang of beëindiging van co-ouderschap wordt het 
vereiste aantal dagen ingevolge het voorgestelde artikel 8.14a, eerste lid, derde zin, Wet IB 2001 
naar tijdsgelang herrekend indien ten minste zes maanden sprake is van co-ouderschap. Dat heeft 
152
