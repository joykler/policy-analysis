Doeltreffendheid, doelmatigheid en evaluatie 
De voorgestelde verfijningen beogen de forfaitaire heffing in box 3 beter aan te laten sluiten bij de 
werkelijkheid. Voor het aandeel in een VvE en het geld op een derdengeldenrekening van een 
notaris of gerechtsdeurwaarder wordt dit bereikt door op deze vermogensonderdelen het forfait 
voor banktegoeden toe te passen. Het geld in een reservefonds van een VvE en geld op een 
derdengeldenrekening van een notaris of gerechtsdeurwaarder wordt in de regel aangehouden op 
een bank- of spaarrekening. Daarom is het forfait voor banktegoeden passender dan het forfait 
voor overige bezittingen en sluit de heffing beter aan bij het werkelijke rendement dat met deze 
vermogenstanddelen behaald wordt.  
 
Voor het defiscaliseren van onderlinge vorderingen en schulden bij partners en van ouders en 
minderjarige kinderen wordt het doel bereikt door dergelijke vorderingen en schulden niet meer 
aan te merken als vermogensbestanddelen die in de heffing van box 3 worden betrokken. Daardoor 
hoeven deze vermogensbestanddelen niet meer opgegeven te worden in de aangifte en wordt de 
fiscale behandeling van dergelijke situaties weer gelijkgesteld met de oude systematiek. Dergelijke 
onderlinge vorderingen en schulden leiden in de regel niet tot inkomen. Het defiscaliseren ervan 
zorgt ervoor dat de heffing aansluit bij het werkelijk behaalde rendement.  
 
Beide voorgestelde maatregelen zijn in te passen in de bestaande systematiek van box 3 zonder 
aanvullende uitvoeringskosten of administratieve lasten.  
Vanwege de verwachte korte looptijd van de huidige bepalingen in box 3 voor alleen de 
overbruggingsperiode tot aan de invoering van het nieuwe stelsel van box 3 wordt niet voorzien in 
een evaluatie. 
 
Uitvoeringsgevolgen Belastingdienst, Toeslagen en Douane  
De verfijningen worden voorgesteld voor vermogensonderdelen die niet aan de Belastingdienst 
worden gerenseigneerd en die daardoor niet in de vooraf ingevulde aangifte kunnen worden 
opgenomen. De belastingplichtige moet deze bestanddelen zelf aangeven in de juiste rubriek van 
de aangifte. Dat is geen verschil ten opzichte van de huidige situatie in box 3. Ook nu worden het 
aandeel in het reservefonds van een VvE en het aandeel in een derdengeldenrekening van een 
notaris of gerechtsdeurwaarder niet gerenseigneerd, maar moeten belastingplichtigen deze 
vermogensbestanddelen zelf aangeven in de aangifte. Hierbij wordt de belastingplichtige zoveel 
mogelijk ondersteund via de reguliere communicatiekanalen, zoals de website van de 
Belastingdienst. In de toelichting bij de aangifte 2023 zal hiernaar worden verwezen. Behalve deze 
aanpassing van de communicatie hebben de verfijningen daarmee geen uitvoeringsgevolgen voor 
de Belastingdienst. Voor de Dienst Toeslagen en de Douane hebben de voorgestelde verfijningen 
geen uitvoeringsgevolgen. 
 
Verduidelijking berekening rendementspercentage box 3 bij partners 
Bij de parlementaire behandeling van het wetsvoorstel Overbruggingswet box 3 is naar aanleiding 
16
van een publicatie in een fiscaal vaktijdschrift gesproken over een vermeend lek bij de 
 
16
 E.G. Hoepelman, Partnerregeling in de Overbruggingswet box 3, Weekblad Fiscaal Recht 2022/224. 
39
