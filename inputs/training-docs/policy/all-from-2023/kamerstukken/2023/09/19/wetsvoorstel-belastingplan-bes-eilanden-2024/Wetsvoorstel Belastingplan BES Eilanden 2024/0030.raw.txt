activiteiten van de houdstervennootschap. Voorgesteld wordt dit misbruik met ingang van 1 januari 
2024 tegen te gaan door ook eisen te stellen aan de overige activiteiten van de 
houdstervennootschap (naast het houden van een belang van 50 percent in een gekwalificeerde 
BES-vennootschap). De overige activiteiten van de houdstervennootschap moeten op grond van de 
voorgestelde wijziging ook voldoen aan de ondernemingstoets van artikel 5.2, tweede lid, 
onderdeel b, van de Belastingwet BES. Alle houdstervennootschappen die op 31 december 2023 
overige activiteiten hebben die niet aan de voorgestelde voorwaarden van artikel 5.2, tweede lid, 
van die wet voldoen, zullen op grond van de voorgestelde wijziging vanaf 1 januari 2024 worden 
geacht te zijn gevestigd in Nederland en hierdoor belastingplichtig worden voor de Nederlandse 
vennootschaps- en dividendbelasting. 
Een belastingplichtige moet op grond van de huidige wettekst binnen zes maanden na 
aanvang van het belastingjaar waarvoor het voor de toepassing van de opbrengstbelasting op de 
BES-eilanden wenst te zijn gevestigd, een verzoek bij de Belastingdienst indienen voor het 
verkrijgen van een vestigingsplaatsbeschikking om deze vanaf 1 januari van dat kalenderjaar te 
kunnen toepassen. Door de huidige tekst van artikel 5.2, zevende lid, van de Belastingwet BES kan 
het voorkomen dat een lichaam dat bijvoorbeeld op 10 januari van een jaar is opgericht, maar 
waarvan het in de loop van het kalenderjaar door het bestuur ingediende verzoek pas op 3 
september door de inspecteur wordt ontvangen, de Belastingdienst geen terugwerkende kracht aan 
de goedkeuring kan verbinden voor de periode van vóór 3 maart. Dit geldt overigens ook voor 
vennootschappen die na de ontmanteling van het Nederlands-Antilliaanse staatsverband in 2010 
nimmer een vestigingsplaatsvergunning hebben aangevraagd. Artikel 5.2, zevende lid, van de 
Belastingwet BES bepaalt immers dat de inwilliging van het verzoek niet verder kan terugwerken 
dan tot zes maanden voor het tijdstip waarop het verzoek door de inspecteur is ontvangen. Dat 
zou betekenen dat het lichaam in dat gehele jaar wordt geacht in Nederland te zijn gevestigd en 
dat jaar belastingplichtig wordt voor de vennootschaps- en dividendbelasting in Nederland. Deze 
termijn van zes maanden wordt door de Belastingdienst als te kort ervaren, en de daaraan 
verbonden gevolgen als onwenselijk, tenzij belastingplichtigen (bewust of onbewust) de aanvraag 
vele jaren hebben uitgesteld. Om die reden wordt voorgesteld genoemd zevende lid aan te passen 
en daarbij de zesmaandentermijn te vervangen door een 24 maandentermijn, zodat de 
inwerkingtreding van de vestigingsplaatsbeschikking kan aanvangen met terugwerkende kracht tot 
en met het begin van het in het verzoek aangegeven eerste kalenderjaar waarin de 
belastingplichtige voor de toepassing van de Belastingwet BES op de BES-eilanden is gevestigd 
indien die aanvang binnen de 24 maandentermijn valt. Dat betekent dat de inwerkingtreding van 
een vestigingsplaatsvergunning voor een vennootschap niet verder dan 24 maanden kan 
terugwerken. 
 
Artikel I, onderdeel C (artikel 5.8 van de Belastingwet BES) 
Een inhoudingsplichtige voor de opbrengstbelasting die voor de toepassing van een verdrag 
ter voorkoming van dubbele belasting dan wel de Belastingregeling voor het Koninkrijk (BRK) op 
enig tijdstip niet meer wordt aangemerkt als inwoner van de BES-eilanden, wordt op grond van 
artikel 5.8 van de Belastingwet BES voor de toepassing van de opbrengstbelasting op het direct 
aan dat tijdstip voorafgaande tijdstip geacht zijn vermogen te hebben uitgedeeld aan de 
deelgerechtigden tot dat vermogen naar de mate van hun gerechtigdheid. De BRK is echter niet 
30
