I.  ALGEMEEN 
 
1. Inleiding 
 
Voor u ligt het wetsvoorstel Belastingplan 2024. Het wetsvoorstel bevat het inkomensbeleid voor 
het komende jaar en fiscale maatregelen met (budgettaire) gevolgen die samenhangen met de 
begroting voor het jaar 2024. Voor de meeste maatregelen in dit wetsvoorstel is het wenselijk dat 
deze maatregelen per 1 januari 2024 in werking treden. 
 
2. Pakket Belastingplan 2024  
 
Dit is het tweede pakket Belastingplan van het kabinet-Rutte IV. Het pakket Belastingplan 2024 
bestaat uit 15 wetsvoorstellen met daarin een breed palet aan (fiscale) maatregelen op 
verschillende terreinen. Naast de maatregelen met een budgettair effect en technische wijzigingen, 
wordt voorgesteld een aantal actuele maatschappelijke opgaven aan te pakken. In de 
wetsvoorstellen in dit pakket zijn onder andere ambities op het terrein van arbeid en inkomen, 
vereenvoudiging, klimaat en de taakstelling aanpak belastingconstructies en fiscale regelingen 
uitgewerkt. De plannen voor die thema’s worden hieronder kort toegelicht. Een uitgebreidere 
toelichting op de afzonderlijke wetsvoorstellen vindt u in de memories van toelichting bij de 
betreffende wetsvoorstellen. 
 
Samenstelling pakket Belastingplan 2024 
Het pakket Belastingplan 2024 bestaat uit de volgende 15 wetsvoorstellen: 
• Wetsvoorstel Belastingplan 2024; 
• Wetsvoorstel Belastingplan BES eilanden 2024; 
• Wetsvoorstel Wet aanpassing fonds voor gemene rekening en vrijgestelde 
beleggingsinstelling; 
• Wetsvoorstel Wet aanpassing fiscale beleggingsinstelling; 
• Wetsvoorstel Wet fiscaal kwalificatiebeleid rechtsvormen; 
• Wetsvoorstel Wet compensatie wegens selectie aan de poort; 
• Wetsvoorstel Wet herwaardering proceskostenvergoedingen WOZ en bpm; 
• Wetsvoorstel Wet aanpassing fiscale bedrijfsopvolgingsfaciliteiten 2024; 
• Wetsvoorstel Wet tijdelijke regeling herzien aangifte inkomstenbelasting;  
• Wetsvoorstel Overige fiscale maatregelen 2024 (OFM 2024);  
• Wetsvoorstel Fiscale klimaatmaatregelen glastuinbouw;  
• Wetsvoorstel Fiscale klimaatmaatregelen industrie en elektriciteit; 
• Wetsvoorstel Wet verlaging eigen bijdrage huurtoeslag; 
• Wetsvoorstel tot wijziging van de Algemene nabestaandenwet en de Participatiewet in 
verband met het in 2024 niet afbouwen van de dubbele algemene heffingskorting in het 
referentieminimumloon; 
• Wetsvoorstel tot wijziging van de Wet op het kindgebonden budget tot intensivering van 
het kindgebonden budget in verband met koopkrachtondersteuning. 
27
