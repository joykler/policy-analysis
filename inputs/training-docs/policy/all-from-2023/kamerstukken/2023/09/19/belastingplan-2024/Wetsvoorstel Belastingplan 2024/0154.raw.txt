heeft, hij in het kalenderjaar een lager arbeidsinkomen heeft dan zijn partner. Doordat de formele 
inschrijvingseis wordt vervangen door een materiële toets, zou het kunnen voorkomen dat beide op 
hetzelfde woonadres verblijvende belastingplichtigen voldoen aan de materiële toets, terwijl zij op 
grond van artikel 1.2 Wet IB 2001 geen partner zijn omdat zij niet op hetzelfde woonadres in de 
BRP staan ingeschreven. Om te voorkomen dat dan beide belastingplichtigen recht hebben op de 
IACK, wordt voorgesteld artikel 8.14a, vijfde lid, Wet IB 2001 zodanig aan te passen dat voor de 
toepassing van artikel 8.14a Wet IB 2001 eveneens met een partner wordt gelijkgesteld degene 
die ten minste zes maanden op hetzelfde woonadres als de belastingplichtige verblijft en uitsluitend 
door het ontbreken van een inschrijving op hetzelfde woonadres in de BRP niet als partner in de zin 
van artikel 1.2 Wet IB 2001 wordt aangemerkt. 
 
Artikel VII 
 
Artikel VII, onderdeel A (artikel 13 van de Wet op de loonbelasting 1964) 
Op grond van artikel 13, eerste lid, Wet LB 1964 wordt niet in geld genoten loon in aanmerking 
genomen naar de waarde die daaraan in het economische verkeer kan worden toegekend, met dien 
verstande dat ingeval door een derde, niet zijnde een met de inhoudingsplichtige verbonden 
vennootschap, ter zake van het niet in geld genoten loon een bedrag aan de inhoudingsplichtige in 
rekening wordt gebracht, het door de derde in rekening gebrachte bedrag (de factuurwaarde) in 
aanmerking wordt genomen. Op grond van artikel 13, tweede lid, Wet LB 1964 wordt met 
betrekking tot branche-eigen producten van het bedrijf van de inhoudingsplichtige dan wel van het 
bedrijf van een met de inhoudingsplichtige verbonden vennootschap, steeds de waarde die daaraan 
in het economische verkeer kan worden toegekend in aanmerking genomen. Artikel 13, derde lid, 
Wet LB 1964 bevat voor een aantal loonbestanddelen een bepaling die regelt dat bij ministeriële 
regeling regels kunnen worden gesteld op grond waarvan de waarde van bepaalde niet in geld 
genoten loonbestanddelen op een lager bedrag kan worden gesteld dan de ingevolge artikel 13, 
eerste en tweede lid, Wet LB 1964 in aanmerking te nemen waarde. In artikel 3.9 URLB 2011 is in 
dat kader voor OV-abonnementen en voordeelurenkaarten (hierna gezamenlijk aangeduid als: OV-
kaarten) geregeld dat een ter beschikking gestelde OV-kaart op nihil wordt gewaardeerd als 
aannemelijk is dat de OV-kaart mede dient voor zakelijke reizen (waaronder woon-werk verkeer). 
Voorgesteld wordt in artikel 31a, tweede lid, onderdeel a, onder 2°, Wet LB 1964 te regelen dat 
een werkgever zowel bij het vergoeden, het verstrekken en het ter beschikking stellen van een OV-
kaart een gerichte vrijstelling kan toepassen over de aanschafkosten mits aannemelijk is dat de 
OV-kaart mede (in welke mate dan ook) zakelijk wordt gebruikt (waaronder gebruik voor woon-
werkverkeer). Voorgesteld wordt om in dat kader artikel 13, derde lid, onderdeel b, Wet LB 1964 te 
laten vervallen. De voorgestelde wijziging heeft als gevolg dat de waarde van een ter beschikking 
gestelde OV-kaart voortaan op grond van artikel 13, eerste lid, Wet LB 1964 wordt bepaald 
(factuurwaarde, dan wel waarde in het economische verkeer). Als sprake is van een branche-eigen 
product van het bedrijf van de inhoudingsplichtige wordt de waarde van een OV-kaart op grond 
van artikel 13, tweede lid, Wet LB 1964 bepaald (waarde in het economische verkeer). Deze 
waarde wordt verminderd met een eventuele eigen bijdrage van de werknemer op grond van 
artikel 13, zesde lid, Wet LB 1964, met dien verstande dat de verminderde waarde ten minste op 
nihil wordt gesteld. Vervolgens kan, als de werknemer de ter beschikking gestelde OV-kaart ook 
154
