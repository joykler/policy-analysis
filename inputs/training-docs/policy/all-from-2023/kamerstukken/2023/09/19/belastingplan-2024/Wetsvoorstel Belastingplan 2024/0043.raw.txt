Uitvoeringsgevolgen Belastingdienst, Toeslagen en Douane  
De voorgestelde maatregel is uitvoerbaar mits wordt geaccepteerd dat de voor de IB voorgestelde 
verhoging pas bij de definitieve aanslag IB kan worden toegepast indien de aanpassing niet tijdig in 
de voorlopige aanslag kan worden verwerkt.  
Het is gegeven de nog resterende voorbereidingstijd namelijk niet zeker of de noodzakelijke 
aanpassingen nog over de hele linie tijdig kunnen worden doorgevoerd. Dit kan er bijvoorbeeld toe 
leiden dat er incidenteel nog ergens een lagere kilometervergoeding staat vermeld in het 
programma voor de voorlopige aanslag IB. Gezien de sterke wens om de onbelaste maximale 
reiskostenvergoeding per 1 januari 2024 verder te verhogen en omdat deze verhoging – ook 
wanneer dit niet tijdig in de systemen kan worden verwerkt –gecorrigeerd wordt bij de definitieve 
aanslag IB 2024, heeft het kabinet deze kanttekening bij de uitvoerbaarheid geaccepteerd. 
 
5.4 Afschrijvingsbeperking gebouwen in de inkomstenbelasting 
 
In de winstsfeer en in de sfeer van resultaat uit overige werkzaamheden is afschrijving op een 
gebouw alleen mogelijk indien de boekwaarde hoger is dan de bodemwaarde van het gebouw. Voor 
ondernemers en resultaatgenieters in de IB is de bodemwaarde voor gebouwen die ter beschikking 
worden gesteld aan derden gelijk aan de Waardering Onroerende Zaken (WOZ)-waarde en voor 
gebouwen in eigen gebruik 50% van de WOZ-waarde. Voor belastingplichtigen in de 
vennootschapsbelasting (Vpb) is bodemwaarde voor gebouwen in eigen gebruik sinds 1 januari 
2019 de WOZ-waarde. Voorgesteld wordt een vergelijkbare afschrijvingsbeperking in de winstsfeer 
van de IB in te voeren. In de IB gaat dan eveneens de WOZ-waarde als bodemwaarde voor 
gebouwen in eigen gebruik gelden. Na deze wijziging geldt voor alle gebouwen die als 
bedrijfsmiddel worden gebruikt een afschrijving tot maximaal de WOZ-waarde, ongeacht of het een 
gebouw in eigen gebruik of ter belegging is en ongeacht of het in een IB-onderneming (of in de 
resultaatsfeer) of een in onder de Vpb vallend lichaam (Vpb-plichtig lichaam) wordt gebruikt. 
 
Een verhoging van de bodemwaarde heeft tot gevolg dat er minder of geen ruimte voor 
afschrijving is. Deze maatregel zorgt er daarentegen in het algemeen wel voor dat het verschil 
tussen de boekwaarde en de toekomstige verkoopwaarde kleiner is, met als gevolg dat de 
belastbare winst bij verkoop van het gebouw lager is. Daarmee wordt de mogelijkheid voor 
langdurig uitstel van belastingheffing door gebruikmaking van de herinvesteringsreserve beperkt. 
Bovendien worden door deze maatregel eventuele constructies tegengegaan waarbij men ruimere 
afschrijvingsmogelijkheden in de IB-sfeer (in vergelijking tot de Vpb-sfeer) beoogt te benutten. 
 
Doeltreffendheid, doelmatigheid en evaluatie  
Het kabinet wil graag het onderscheid tussen de afschrijvingsbeperking gebouwen in de IB en de 
Vpb wegnemen. Daarmee geldt voor alle gebouwen die als bedrijfsmiddel worden gebruikt een 
afschrijving tot maximaal de WOZ-waarde, ongeacht of het een gebouw in eigen gebruik of ter 
belegging is en ongeacht of het in een IB-onderneming (of in de resultaatsfeer) of in een Vpb-
plichtig lichaam wordt gebruikt. De mogelijkheid voor langdurig uitstel van belastingheffing (door 
gebruikmaking van de herinvesteringsreserve) wordt hierdoor beperkt. Bovendien worden door
