Artikel XIII 
 
Artikel XIII, onderdeel A (artikel 7 van de Wet op de vennootschapsbelasting 1969) 
In verband met het voorstel tot het vervallen van de giftenaftrek in de Wet Vpb 1969, wordt tevens 
voorgesteld de in artikel 7, derde lid, Wet Vpb 1969 opgenomen verwijzing naar de aftrekbare 
giften te laten vervallen. In genoemd derde lid resteert derhalve – in lijn met artikel 9, tweede lid, 
Wet LB 1964 na het vervallen van de zeedagenaftrek – “De belastbare winst is de winst”. Dat is 
nodig omdat beide begrippen van belang blijven in de Wet Vpb 1969. 
 
Artikel XIII, onderdeel B (artikel 8 van de Wet op de vennootschapsbelasting 1969) 
Er worden twee wijzigingen van artikel 8 Wet Vpb 1969 voorgesteld. 
In verband met het voorgestelde artikel 3.53, eerste lid, onderdeel c, Wet IB 2001, waarin de 
herinvesteringsreserve van het voorgestelde artikel 3.54aa Wet IB 2001 wordt toegevoegd aan de 
fiscale reserves van artikel 3.53 Wet IB 2001, wordt in artikel 8, eerste lid, Wet Vpb 1969 de 
verwijzing naar artikel 3.53 Wet IB 2001 vervangen door een verwijzing naar artikel 3.53, eerste 
lid, onderdelen a en b, en tweede lid, Wet IB 2001. Zoals aangegeven in het algemeen deel van 
deze memorie wordt de herinvesteringsreserve van artikel 3.54aa Wet IB 2001 (bij het staken van 
een gedeelte van een onderneming ten gevolge van overheidsingrijpen) namelijk niet van 
toepassing in de Wet Vpb 1969. 
In artikel 3.30a Wet IB 2001 is voor de bepaling van de winst uit een onderneming voor de 
inkomstenbelasting een begrenzing van de afschrijvingen op gebouwen opgenomen. Die bepaling 
geldt op grond van artikel 8, eerste lid, Wet Vpb 1969 ook voor belastingplichtigen voor de Vpb. Op 
basis van artikel 3.30a, eerste lid, Wet IB 2001 in samenhang met genoemd artikel 8, eerste lid, is 
afschrijving op een gebouw alleen mogelijk indien de boekwaarde hoger is dan de bodemwaarde 
van dat gebouw. Met de voorgestelde wijziging van artikel 3.30a, eerste lid, Wet IB 2001 geldt 
zowel in de IB als in de Vpb voor alle gebouwen, dus voor zowel een gebouw in eigen gebruik als 
voor een gebouw ter belegging, dezelfde afschrijvingsbeperking. Hierdoor is niet langer een 
afwijkende regeling in de Vpb noodzakelijk en wordt voorgesteld artikel 8, zesde lid, eerste zin, 
Wet Vpb 1969 te laten vervallen en het huidige artikel 8, zesde lid, tweede zin, Wet Vpb 1969 aan 
te passen. 
 
Artikel XIII, onderdeel C (afdeling 2.11 van de Wet op de vennootschapsbelasting 1969) 
Met het voorgestelde vervallen van afdeling 2.11 Wet Vpb 1969 (uitsluitend bestaande uit artikel 
16 Wet Vpb 1969) wordt, zoals in het algemeen deel van deze memorie is toegelicht, de 
giftenaftrek in de Vpb afgeschaft. Giften aan bijvoorbeeld een stichting, ongeacht of deze wel of 
niet een ANBI-status heeft, zijn hierdoor bij het bepalen van de belastbare winst niet langer 
aftrekbaar op grond van artikel 10, eerste lid, onderdeel a, Wet Vpb 1969. Deze wijziging heeft 
geen invloed op de fiscale behandeling van zakelijke kosten door vennootschappen, zoals 
sponsoring of reclame (ook met betrekking tot goede doelen). Dergelijke zakelijke kosten zijn en 
blijven aftrekbaar. 
 
 
 
156
