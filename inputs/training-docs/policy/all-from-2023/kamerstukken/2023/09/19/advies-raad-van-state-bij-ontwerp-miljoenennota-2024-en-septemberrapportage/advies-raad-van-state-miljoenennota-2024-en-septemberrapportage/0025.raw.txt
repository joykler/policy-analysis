25 
begrotingsbeleid en het begrotingsproces. Deze prognoses vormen idealiter de 
basis voor de politieke besluitvorming aan de start van een regeerperiode en 
tijdens budgettaire (hoofd)besluitvormingsmomenten.  
 
Het vermogen om de doelmatigheid en doeltreffendheid van klimaatgerelateerde 
uitgaven en inkomsten op de middellange termijn te ramen is een belangrijk 
onderdeel in de ontwikkeling van een klimaatinclusief begrotingsraamwerk. Ook 
inzicht in de toekomstige maatschappelijke kosten voor klimaatschade, -mitigatie 
en -adaptatie is van belang. De gevolgen van klimaatverandering zijn tot op 
heden niet of nauwelijks onderdeel van macro-economische en budgettaire 
ramingen, omdat deze slechts beperkt gekwantificeerd zijn. Volgens de OESO, 
Europese Commissie en het IMF kan het vermogen om rekening te houden met 
de gevolgen van klimaatverandering in macro-economische en budgettaire 
52
modellen zorgen voor een verbetering van de prognoses.  
 
Analyses over de houdbaarheid van de overheidsfinanciën  
De houdbaarheid van de overheidsfinanciën speelt een belangrijke rol in de 
budgettaire besluitvorming (zie ook paragraaf E.1.). Klimaat heeft, in tegenstelling 
tot de gevolgen van de vergrijzing – mede vanwege beperkingen in de 
beschikbare data en methoden – op dit moment nog geen of onvoldoende plek in 
huidige houdbaarheidsanalyses.  
 
Klimaat kent echter ook intergenerationele aspecten. In een recente studie over 
klimaatverandering en intergenerationele verdeling van financiële lasten laat het 
CPB op basis van schattingen en huidige inzichten zien dat toekomstige 
generaties naar alle waarschijnlijkheid een groter deel van de extra kosten van 
klimaatverandering- en beleid betalen dan huidige generaties. Dit komt omdat de 
negatieve impact van klimaatverandering in Nederland in de toekomst naar 
verwachting verder toeneemt en het moeilijkste deel van de klimaattransitie nog 
moet plaatsvinden. Dit betekent dat er extra adaptatiemaatregelen genomen 
moeten worden, die bovenop de huidige maatregelen komen.    
 
De recente studie van het CPB is een eerste verkenning naar de 
intergenerationele verdeling van de kosten van klimaatverandering en -beleid. 
Een accurate inschatting van de kosten blijkt tot op heden ingewikkeld en de 
inschattingen zijn met grote onzekerheden omgeven. Deze studie toont echter 
wel dat klimaatoverwegingen substantiële intergenerationele effecten kunnen 
hebben. Dit toont het belang van het meenemen van klimaateffecten in de 
bestaande houdbaarheidsanalyses van de overheidsfinanciën.  
 
Basispad 
In beleidsafwegingen horen niet alleen de gevolgen van nieuw beleid op de 
overheidsfinanciën en de gevolgen voor de lasten van burgers en bedrijven 
meegenomen te worden, maar ook het zogenoemde basispad: hoe ontwikkelen 
 
52
 OESO, Europese Commissie en IMF (2021). Green Budgeting: Towards Common 
Principles. November 2021.
