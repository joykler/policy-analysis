Met dit onderdeel vervallen specifieke regels die betrekking hebben op de naheffing van mrb in het 
buitenland geregistreerde voertuigen. Bij het vervallen van de mrb zal de na te heffen belasting 
voor deze voertuigen worden berekend over een tijdsduur van twaalf maanden, waarbij als laatste 
dag geldt de dag die voorafgaat aan de dag waarop het gebruik van de weg wordt geconstateerd. 
 
Artikel XIX, onderdeel D (artikel 69 van de Wet op de motorrijtuigenbelasting 1994) 
Als een motorrijtuig in de bedrijfsvoorraad van een dealer op de weg wordt gebruikt, moet de 
bestuurder het handelaarskentekenbewijs kunnen tonen. Als dat niet gebeurt, wordt op dit moment 
verondersteld dat vier tijdvakken ten onrechte gebruik is gemaakt van de fiscale voorziening 
rondom de bedrijfsvoorraadregeling. De naheffingsaanslag bedraagt dan € 284 in 2023. Dit is 
exclusief een eventuele fiscale boete van maximaal 100%. 
De hoogte van de naheffingsaanslag is disproportioneel, indien de belastingplichtige slechts is 
vergeten het handelaarskentekenbewijs in de auto aanwezig te hebben. Er wordt voorgesteld om 
de hoogte van de naheffingsaanslag en de daarvan afgeleide boete in verhouding te brengen met 
dergelijk verzuim. Als het verzuim is beperkt tot uitsluitend het niet kunnen overleggen van het 
handelaarskentekenbewijs, wordt voorgesteld om de naheffingsaanslag te baseren op drie 
maanden in plaats van twaalf maanden. De naheffingsaanslag is dan € 113, exclusief een 
eventuele fiscale boete van maximaal 100%. Aan de overige fiscale eisen rondom de 
bedrijfsvoorraadregeling dient dan wel te worden voldaan 
 
Artikel XIX, onderdeel E (artikel 72 van de Wet op de motorrijtuigenbelasting 1994) 
Met het voorgestelde artikel 72, eerste lid, onderdeel m, Wet MRB 1994 wordt voorzien in een 
verduidelijking van de vrijstelling die geldt voor motorrijtuigen met het oog op APK gebruik wordt 
gemaakt. Met de aanpassing wordt scherper verwoord dat de vrijstelling die met het oog op de APK 
wordt afgegeven alleen geldt op de dag van de APK.  
 
Artikel XX 
 
Artikel XX, onderdeel A (artikel 23 van de Wet op de motorrijtuigenbelasting 1994) 
Dit onderdeel beëindigt met ingang van 1 januari 2026 het verlaagde mrb-tarief voor 
personenauto’s waarbij in het kentekenregister de brandstofsoort CNG, LNG of de brandstofsoort 
LPG met de typeaanduiding af-fabriek-, G3- of R115-installatie is opgenomen. Uit artikel 83 Wet 
MRB 1994 volgt dat het - voor dergelijke personenauto’s - nieuwe tarief toepassing vindt met 
ingang van het eerste tijdvak dat aanvangt op of na de datum van inwerkingtreding van dat 
nieuwe tarief. 
 
Artikel XX, onderdeel B (artikel 23a van de Wet op de motorrijtuigenbelasting 1994) 
Met dit onderdeel wordt invulling gegeven aan het voorstel om met ingang van 1 januari 2026 het 
kwarttarief voor kampeerauto’s te versoberen naar een halftarief. Met het voorstel vervalt 
bovendien het onderscheid tussen kampeerauto’s die wel en kampeerauto’s die niet bedrijfsmatig 
worden verhuurd. Uit artikel 83 Wet MRB 1994 volgt dat het – voor een dergelijke kampeerauto -
nieuwe tarief ingaat met ingang van het eerste tijdvak dat aanvangt op of na de datum van 
inwerkingtreding van dat nieuwe tarief. 
163
