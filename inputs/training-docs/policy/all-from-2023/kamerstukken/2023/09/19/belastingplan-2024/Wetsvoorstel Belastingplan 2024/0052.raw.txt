kalenderjaar het kind ten minste 156 dagen in het huishouden van elk van beide ouders verblijft. 
Achtergrond van deze eis is dat 156 dagen een equivalent is van drie dagen per week. Zonder een 
dergelijke regeling zouden co-ouders alleen beiden in aanmerking kunnen komen voor de IACK als 
het kind exact zes maanden op het woonadres van beide co-ouders zou zijn ingeschreven. Dit zou 
tot gevolg hebben dat veel co-ouders geen recht zouden hebben op de IACK omdat een exacte 
verdeling van zes om zes maanden in de praktijk lastig vorm te geven is, terwijl wel sprake is van 
een ongeveer gelijke verdeling van de zorg door de co-ouders.  
 
De regeling voor co-ouders in de URIB 2001 kan komen te vervallen aangezien de eis van 156 
dagen in de voorgestelde wettekst wordt geregeld. Ter vereenvoudiging vervalt de in de URIB 2001 
opgenomen eis dat sprake moet zijn van een doorgaans repeterend ritme. Wel blijft het, net als in 
de URIB 2001, mogelijk om de eis van 156 dagen naar tijdgelang te herrekenen in het jaar van 
aanvang of beëindiging van co-ouderschap, bijvoorbeeld het jaar van scheiding. In een dergelijk 
jaar ontstaat de co-ouderschapsregeling namelijk pas later in het jaar waardoor niet aan de eis van 
156 dagen kan worden voldaan. Om in dat geval onredelijke uitkomsten door de 156 dageneis te 
voorkomen is nu in de URIB 2001 opgenomen dat een tijdsgelange herrekening van de 156 dagen 
plaatsvindt als het co-ouderschap niet gedurende het gehele kalenderjaar, maar wel gedurende ten 
minste zes maanden duurt (dat wil zeggen vóór 1 juli tot stand komt of na 1 juli eindigt). Deze 
tijdsgelange herrekening blijft op grond van de voorgestelde wettekst bestaan.  
 
Vervangen formele inschrijvingseis door een materiële toets 
Zoals hierboven toegelicht is een van de voorwaarden voor toekenning van de 
inkomensafhankelijke combinatiekorting de zogenoemde (formele) inschrijvingseis. In de praktijk 
zijn er situaties waarin de belastingplichtige arbeid en zorg voor een kind combineert, maar hij niet 
gezamenlijk met het kind op hetzelfde woonadres staat ingeschreven in de BRP. Hier kunnen 
verschillende redenen aan ten grondslag liggen.  
 
In het Besluit heffingskortingen zijn al langere tijd voor twee situaties goedkeuringen opgenomen 
waarmee de betreffende belastingplichtigen alsnog recht kunnen krijgen op de IACK. Het gaat hier 
om binnenvaartschippers die geen woonadres hebben in de BRP, omdat een binnenvaartschip 
zonder vaste ligplaats niet kan kwalificeren als een woonadres. Daarnaast gaat het om 
belastingplichtigen die samen met hun kind vanwege veiligheidsredenen niet staan ingeschreven 
op een woonadres maar op een briefadres in de BRP.  
 
Het kabinet constateert echter dat in de praktijk in meer situaties de formele inschrijvingseis kan 
leiden tot een zeer strikte toepassing van de wet, waarbij het de vraag is of die past bij doel en 
strekking van de IACK. Een van de voorkomende situaties is de situatie waarbij ouders samen met 
een kind, veelal tijdelijk, verblijven in een recreatiewoning, maar het adres van de recreatiewoning 
niet als woonadres kunnen registreren in de BRP. Hierdoor voldoen deze ouders niet aan de 
formele inschrijvingseis en hebben zij geen recht op de IACK. Dit is naar de mening van het 
kabinet niet in lijn met doel en strekking van de IACK. Immers er wordt door de ouders wel arbeid 
en zorg voor een kind gecombineerd.
