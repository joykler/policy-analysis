Doeltreffendheid, doelmatigheid en evaluatie 
Het doel van de maatregel is invulling te geven aan Europeesrechtelijke verplichtingen, meer 
specifiek de transparantieverplichting in de TAM en de verplichting om gegevens te verstrekken bij 
monitoringsvragen van de EC. Aangezien de maatregel een wettelijke grondslag creëert op basis 
waarvan belastingplichtigen en begunstigden gegevens verstrekken die hiervoor nodig zijn, is de 
maatregel doeltreffend. De maatregel is zo doelmatig mogelijk vormgegeven. Uitvoering geschiedt 
door RVO. RVO kan dit efficiënt, mede gelet op de ervaring met de MIA en VAMIL. Door ook deze 
taak bij RVO te beleggen worden expertise- en synergievoordelen behaald ten opzichte van 
uitvoering door de Belastingdienst.  
 
Uitvoeringsgevolgen RVO 
RVO publiceert de TAM-gegevens over de begunstigden van de steun en het steunbedrag op de 
website van de EC. Het gaat specifiek om de transparantieverplichting in de TAM. De 
belastingplichtige verstrekt aan RVO de benodigde gegevens. Als er gegevens ontbreken neemt 
RVO contact op met de belastingplichtige en/of begunstigde.  
 
Uitvoeringsgevolgen Belastingdienst, Douane en Toeslagen  
Er zijn zeer beperkte gevolgen ten aanzien van de TAM voor de Belastingdienst aangezien de 
uitvoering is belegd bij RVO. De Belastingdienst dient uitsluitend periodiek een overzicht aan RVO 
te verstrekken met de belastingplichtigen die in hun energiebelastingaangifte aangeven een of 
meerdere van de betreffende regelingen toe te passen. 
 
5.21 Accijnstarieven voor alcoholhoudende producten 
 
Het kabinet stelt voor om de accijnstarieven voor alcoholhoudende producten in de Wet op de 
accijns (WA) te verhogen als ware het een indexatie. Hieraan wordt invulling gegeven door de 
tarieven te vermenigvuldigen met de tabelcorrectiefactor voor de jaren 2023 en 2024 van 
respectievelijk 6,3% en 9,9%. Daarom wordt voorgesteld  de alcoholaccijns te verhogen met 
16,2%. Alcoholhoudende producten zijn bier, wijn, tussenproducten en overige alcoholhoudende 
producten. De laatste verhoging van de alcoholaccijns stamt uit 2014. De accijns op alcohol is 
sindsdien in reële termen fors gedaald. 
 
Voor de accijns op bier wordt per 1 januari 2024 overgegaan van een accijns op basis van graden 
Plato naar een accijns op basis van alcoholpercentage. Deze overgang is vastgelegd in de Wet 
implementatie richtlijnen accijns 2022. Op basis van die wet bedraagt het accijnstarief voor bier 
vanaf 1 januari 2024 € 7,49 per hectoliter per volumeprocent alcohol. Voor de accijns op bier stelt 
het kabinet daarom voor om het tarief in de WA te verhogen van € 7,49 naar € 8,70. Voor de 
accijns op bier gebrouwen door zogeheten kleine brouwerijen stelt het kabinet voor om het tarief te 
verhogen van € 6,93 naar € 8,05. 
Het accijnstarief in de WA voor niet-mousserende en mousserende wijn met een alcoholgehalte van 
niet meer dan 8,5% wordt per 1 januari 2024 verhoogd van € 44,24 naar € 51,41 per hectoliter.
