Voor niet-mousserende en mousserende wijn met een alcoholgehalte van meer dan 8,5% wordt 
per 1 januari 2024 het tarief verhoogd van € 88,30 naar € 102,60 per hectoliter. 
Voor de accijns op tussenproducten met een alcoholgehalte van niet meer dan 15% wordt per 
1 januari 2024 de accijns in de WA verhoogd van € 105,98 naar € 123,15 per hectoliter. Voor de 
accijns op tussenproducten met een alcoholgehalte van meer dan 15% wordt per 1 januari 2024 de 
accijns verhoogd van € 149,30 naar € 173,49 per hectoliter.  
Het accijnstarief voor overige alcoholhoudende producten in de WA wordt per 1 januari 2024 
verhoogd van € 16,86 naar € 19,59 per hectoliter per volumeprocent alcohol. 
 
Doeltreffendheid, doelmatigheid en evaluatie 
De maatregel heeft primair een budgettair doel. De geraamde extra inkomsten zijn structureel 
€ 153 miljoen vanaf 2024. De maatregel leidt tot beperkte extra lasten voor ondernemers en de 
Douane en is daarmee een doelmatige maatregel om extra opbrengsten te generen. 
Daarnaast heeft de maatregel als doel om een prikkel te vormen voor consumenten om minder 
alcohol te consumeren. Of dit doel wordt bereikt, hangt onder andere af van de mate waarin 
verkopers van alcoholhoudende producten de verlaging in hun verkoopprijzen doorberekenen. De 
overheid kan dit niet verplichten. Ook hangt de doeltreffendheid af van de hoeveelheid alcohol die 
burgers nuttigen en waar de genuttigde alcohol wordt gekocht.  
Uitvoeringsgevolgen Belastingdienst, Douane en Toeslagen  
De maatregel betreft een parameterwijziging die eenvoudig en uitvoerbaar is voor de Douane. 
 
5.22 Verhoging accijns dieselvervangende stookolie 
 
Het kabinet ontvangt van de Douane en het bedrijfsleven aanhoudend signalen dat er in 
toenemende mate stookolie als motorbrandstof op de markt wordt gebracht ter vervanging van 
gasolie (diesel). Voor deze stookolie geldt in de WA het relatief lage accijnstarief van zware 
stookolie van € 41,31 per 1.000 kg (tarief per 1 januari 2023). Voor gasolie (diesel) geldt in de WA 
het hogere dieselaccijnstarief van € 516,25 per 1.000 liter (tarief per 1 januari 2023). Toenemend 
gebruik van dieselvervangende stookolie leidt daarom tot een lagere opbrengst van de 
brandstofaccijns. Daarnaast is toenemend gebruik van zware stookolie slecht voor het milieu 
vanwege het hogere zwavelgehalte. Gebruik van deze brandstof leidt tot meer luchtverontreiniging 
dan gebruik van diesel.  
Het fiscale voordeel is de belangrijkste prikkel om dieselvervangende stookolie te gebruiken. In de 
brandstoffenmarkt leidt dit tot een ongelijk speelveld tussen de reguliere schonere gasolie (diesel) 
en de meer vervuilende zware stookolie. Met ingang van 1 januari 2024 stelt het kabinet daarom 
voor om het accijnstarief voor zware stookolie gelijk te stellen met het accijnstarief voor gasolie. 
Dit leidt er naar verwachting toe dat het gebruik ervan wordt beperkt. De wettelijk verschuldigde 
heffing over de veraccijnsde voorraad bij de verhoging per 1 januari 2024 wordt buiten toepassing 
gelaten. 
 
 
 
90
