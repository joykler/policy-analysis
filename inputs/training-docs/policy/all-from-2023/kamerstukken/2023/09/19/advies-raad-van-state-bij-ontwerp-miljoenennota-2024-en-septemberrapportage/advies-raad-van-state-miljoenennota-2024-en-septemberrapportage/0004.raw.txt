4 
• Geef brede welvaart concretere invulling door de eerste Miljoenennota van 
het volgende kabinet te benutten voor een “Startnota Brede Welvaart”, om 
samenhangend beleid voor de lange termijn te bevorderen.  
• Laat bij de start van een nieuw kabinet het regeerakkoord onafhankelijk 
doorrekenen. Creëer vervolgens rust in het begrotingsproces, met vaste 
momenten voor de Voorjaarsnota en Prinsjesdag passend bij het Europees 
Semester. Het wordt mogelijk al komend voorjaar verplicht voor lidstaten om 
meerjarenplannen bij de Europese Commissie in te dienen. 
 
Begrotingstoetsing  
Voor de jaren 2023 en 2024 voldoet de Nederlandse begroting naar verwachting 
aan de vereisten uit de correctieve arm van het SGP. Voor beide jaren wordt 
echter niet voldaan aan de normen voor het structureel saldo, waarmee 
expansief begrotingsbeleid wordt gevoerd. Na 2024 loopt het begrotingstekort en 
de EMU-schuld naar verwachting verder op. De analyses voor de houdbaarheid 
van de overheidsfinanciën op middellange en lange termijn laten dan ook een 
verslechtering van de houdbaarheid zien. 
 
Het kabinet heeft het koopkrachtpakket, zoals gepresenteerd in de Miljoenennota 
2024, met structurele maatregelen aan de uitgaven- en de inkomstenkant van de 
begroting en de nog openstaande besluitvorming in het inkomstenkader voorzien 
van structurele overdekking. Dat is, net als bij de Voorjaarsnota, een goede stap 
om de overheidsfinanciën te verbeteren. In 2023, 2025 en 2026 is niet het hele 
koopkrachtpakket van dekking voorzien. Met volledige dekking van de 
koopkrachtmaatregelen aan de inkomstenkant wordt de scheiding tussen 
inkomsten en uitgaven echter niet gerespecteerd. De Afdeling heeft niet aan het 
uitgavenplafond en inkomstenkader kunnen toetsen, omdat het CPB bij deze 
augustusbesluitvorming geen overzicht en analyse heeft gemaakt van alle 
plafondaanpassingen en kadercorrecties, vanwege de demissionaire status van 
het kabinet.  
 
De Afdeling constateert dat ze de begrotingstoetsing deze kabinetsperiode 
doorgaans niet volledig heeft kunnen doen, doordat informatie ontbrak of er 
geen sprake was van een ordentelijk begrotingsproces. De Afdeling acht het van 
belang dat een volgend kabinet de eigen overeengekomen begrotingsregels en 
afspraken naleeft en dat onafhankelijke doorrekeningen van de 
beleidsvoornemens en toetsing aan de nationale en Europese begrotingsregels 
mogelijk zijn. Te beginnen bij de start van een nieuwe regeerperiode. Daarmee 
wordt rust gecreëerd in het begrotingsproces, wat de voorspelbaarheid van 
beleid en een stabiele uitvoering bevordert.
