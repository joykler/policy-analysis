Het kabinet stelt voor om het maximale onbelaste bedrag per 1 januari 2024 te verhogen naar 
€ 0,23 per zakelijke kilometer, zoals ook was opgenomen in het coalitieakkoord. Een vergoeding 
conform het huidige maximum kan in ieder geval meer dan kostendekkend zijn en dat zal zich 
vooral voordoen als een werknemer anders dan met de auto naar diens werkplek gaat, 
bijvoorbeeld lopend of per fiets, want dan zijn er weinig (variabele) kosten. De voorgestelde 
maatregel maakt dit mogelijke verschil groter. Omwille van de uitvoerbaarheid blijft deze maximale 
onbelaste kilometervergoeding gelden voor alle vervoersmodaliteiten.  
 
De voorgestelde verhoging van het maximum van de onbelaste reiskostenvergoeding naar € 0,23 
per zakelijke kilometer geldt voor werknemers in de loonheffing, maar wordt eveneens voorgesteld 
voor de aftrekbaarheid van de reiskosten van IB-ondernemers en resultaatgenieters waar het gaat 
om het gebruikmaken van een vervoermiddel dat behoort tot het privévermogen. Daarnaast kent 
de Wet IB 2001 nog enkele forfaits waarbij eveneens het bedrag van de maximale onbelaste 
reiskostenvergoeding wordt gebruikt. Om de hoogte van deze forfaits uniform te houden, wordt 
voorgesteld deze eveneens te verhogen. Dit betreft: 
- aftrek specifieke zorgkosten voor reiskosten ziekenbezoek; 
- kilometervergoeding voor weekenduitgaven gehandicapten; en 
- giftenaftrek als een vrijwilliger afziet van reiskostenvergoeding. 
 
Doelmatigheid en doeltreffendheid en evaluatie 
Het doel van het verhogen van het maximumbedrag van de onbelaste reiskostenvergoeding is om 
werkgevers te stimuleren een hogere reiskostenvergoeding aan werknemers te verstrekken. 
Werknemers kunnen hierdoor een hogere tegemoetkoming krijgen voor de kosten die zij maken 
voor zakelijke reizen (inclusief woon-werkverkeer).  
De onbelaste reiskostenvergoeding is dit jaar geëvalueerd op doeltreffendheid en doelmatigheid. 
De onderzoekers concluderen onder andere dat de onbelaste reiskostenvergoeding in hoofdzaak 
doeltreffend is en vanuit overheidsperspectief waarschijnlijk doelmatig is. Het verhogen van de 
onbelaste reiskostenvergoeding leidt volgens de onderzoekers tot een toename van de 
doeltreffendheid van de regeling omdat er meer auto’s zijn waarvoor de volledige variabele kosten 
vergoed kunnen worden en dit leidt tot een betere ondersteuning van de arbeidsmarkt. Het 
verhogen van het maximumbedrag vergroot de uitvoeringslast niet. Wel leidt de verhoging tot een 
grotere budgettaire derving. Mogelijk profiteren ook werknemers voor wie de huidige vergoeding al 
volstaat van de verhoging. Daarnaast nemen de negatieve maatschappelijke effecten op milieu en 
congestie toe. Het voorstel vergroot dus de doeltreffendheid van de onbelaste 
reiskostenvergoeding maar de regeling wordt waarschijnlijk minder doelmatig. In de evaluatie 
wordt aangegeven dat een verruiming van de onbelaste reiskostenvergoeding over het algemeen 
leidt tot hogere kostenvergoedingen. 
In 2028 zal opnieuw een evaluatie van de onbelaste reiskostenvergoeding plaatsvinden waarin 
specifiek aandacht is voor de recente verhogingen. Daarbij zal ook aandacht worden besteed aan 
de reactie van werkgevers op de verhoging van de maximale reiskostenvergoeding, veranderingen 
in het gebruik van de reiskostenvergoeding door werknemers en veranderingen in reisgedrag.
