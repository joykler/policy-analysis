I.  ALGEMEEN 
 
1. Aanleiding 
In verband met de wijziging van de staatsrechtelijke positie van Bonaire, Sint Eustatius en Saba 
(de BES-eilanden) binnen het Koninkrijk tot openbare lichamen van Nederland is vanaf 1 januari 
2011 een afzonderlijk fiscaal stelsel op de BES-eilanden ingevoerd. Met het onderhavige 
wetsvoorstel wordt voorgesteld om het fiscale stelsel op de BES-eilanden op een aantal onderdelen 
aan te passen. Dit betreft wijzigingen in de Belastingwet BES, de Wet inkomstenbelasting BES (Wet 
IB BES), de Wet loonbelasting BES (Wet LB BES) en de Douane- en Accijnswet BES (DABES). Sinds 
de invoering in 2011 hebben diverse wijzigingen plaatsgevonden, waarbij veelal een aantal 
knelpunten zijn opgelost die in de uitvoering zijn opgekomen. Dat heeft echter niet tot ingrijpende 
wijzigingen geleid, zodat het fiscale stelsel op de BES-eilanden op hoofdlijnen nog hetzelfde is als 
bij de invoering in 2011. De huidige wet- en regelgeving bevat echter nog steeds een aantal 
achterhaalde bepalingen en onderdelen die voor verbetering vatbaar zijn.  
Ook het formele belastingrecht in de Belastingwet BES en de DABES is op een aantal punten aan 
herziening toe. Een aantal bepalingen stamt nog uit het voormalige Nederlands-Antilliaanse 
belastingrecht en bevat enkele redactionele fouten of incorrecte verwijzingen. Die worden met dit 
wetsvoorstel hersteld of verbeterd. Een aantal boetebepalingen wordt ook aangescherpt, zodat die 
bepalingen beter toegepast kunnen worden wanneer dat nodig is. Een aantal bepalingen is door de 
toenemende digitalisering van het aangifteproces gedateerd en daarom worden ook deze 
bepalingen met dit wetsvoorstel aangepast.  
Tot slot wordt op de BES-eilanden een minimumbelasting overeenkomstig het wetsvoorstel Wet 
1
minimumbelasting 2024 ingevoerd waarbij een aantal uitzonderingen gelden en andere formele 
bepalingen zijn opgenomen. 
De maatregelen die in dit plan zijn opgenomen zijn eind april en medio juni 2023 voorgelegd en 
toegelicht aan de bestuurscolleges van de BES-eilanden en de Centraal Dialoog Bonaire. Suggesties 
hieruit zijn meegewogen bij de uitwerking van dit wetsvoorstel. Het grootste deel van de 
maatregelen in dit wetsvoorstel is initieel in de concept-Fiscale verzamelwet 2024 opgenomen en 
hierover heeft ook een internetconsultatie plaatsgevonden, waaruit één reactie is gekomen. 
 
2. Voorgestelde aanpassingen 
 
Opbrengstbelasting 
Voorgesteld wordt om de voorwaarden van een vestigingsplaatsfictie voor de toepassing van de 
opbrengstbelasting te wijzigen. In plaats van winstbelasting wordt op de BES-eilanden een 
opbrengstbelasting geheven, die tot doel heeft om winstuitkeringen (dividend) van lichamen aan 
de rechthebbenden bij een dergelijk lichaam te belasten. Het feit dat geen traditionele winst- of 
vennootschapsbelasting op de BES-eilanden wordt geheven van op de BES-eilanden gevestigde 
lichamen brengt mogelijk met zich dat personen van buiten de BES-eilanden daar op niet 
 
1
 Het bij koninklijke boodschap van 30 mei 2023 ingediende voorstel van wet houdende invoering van een minimumbelasting en wijziging 
van de Algemene wet inzake rijksbelastingen en in de Invorderingswet 1990 in verband met de implementatie van Richtlijn (EU) 
2022/2523 van de Raad van 14 december 2022 tot waarborging van een mondiaal minimumniveau van belastingheffing voor groepen 
van multinationale ondernemingen en omvangrijke binnenlandse groepen in de Unie (PbEU 2022, L 328/1) (Wet minimumbelasting 2024) 
(Kamerstukken 36 369). 
18
