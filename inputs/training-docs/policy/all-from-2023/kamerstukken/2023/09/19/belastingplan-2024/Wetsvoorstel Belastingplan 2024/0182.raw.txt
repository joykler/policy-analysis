De overgangsregeling houdt in dat op gebouwen in eigen gebruik die vóór 1 januari 2024 reeds tot 
het ondernemingsvermogen of resultaatvermogen van de belastingplichtige behoorden en waarop 
de belastingplichtige bij de invoering van het nieuwe afschrijvingsregime al vóór 1 januari 2024 
heeft afgeschreven, maar nog niet over drie volledige boekjaren heeft afgeschreven, na 31 
december 2023 gedurende de resterende jaren van die – in totaal – drie boekjaren nog mag 
worden afgeschreven volgens de in 2023 geldende regels. Dat wil zeggen dat op een gebouw in 
eigen gebruik waarop bijvoorbeeld reeds over één volledig boekjaar is afgeschreven, nog 
gedurende twee boekjaren volgens de huidige systematiek mag worden afgeschreven. Indien nog 
slechts over een gedeelte van het boekjaar is afgeschreven omdat het gebouw gedurende het jaar 
in gebruik is genomen, telt dat jaar van ingebruikname niet mee voor de driejaarstermijn. Een 
belastingplichtige met een boekjaar gelijk aan het kalenderjaar, die bijvoorbeeld op 1 juli 2023 een 
pand in gebruik heeft genomen, kan onder het overgangsrecht dus nog gedurende de jaren 2024, 
2025 en 2026 afschrijven volgens de in 2023 geldende regels. Hierbij dient derhalve wel te worden 
beoordeeld of er volgens de in 2023 geldende regels nog ruimte is om af te schrijven. 
 
Artikel XXXVIII 
 
Artikel XXXVIII (overgangsrecht) 
In het voorgestelde artikel XXXVIII, eerste lid, is overgangsrecht opgenomen voor 
vastgoedaandelentransacties die de betrokken partijen vóór 19 september 2023 om 15:15 uur 
schriftelijk (dus niet mondeling) zijn overeengekomen, bijvoorbeeld door middel van een 
zogenoemde intentieovereenkomst (ook wel: letter of intent (LOI)). Hieraan zijn de voorwaarden 
verbonden dat a) de (intentie)overeenkomst is gesloten vóór 19 september 2023 om 15:15 uur, b) 
binnen drie maanden na 1 januari 2024 van deze (intentie)overeenkomst melding is gedaan door 
de beoogde verkrijger bij de inspecteur (dit geschiedt door bij het vereiste verzoek om toepassing 
van het overgangsrecht - zie verder hierna - een afschrift van de betreffende overeenkomst mee te 
zenden) en c) dat aannemelijk is dat het sluiten van de (intentie)overeenkomst niet hoofdzakelijk 
is gericht op het gebruikmaken van het overgangsrecht. 
Met dit overgangsrecht wordt voor de meeste gevallen voorkomen dat reeds lopende projecten 
worden geconfronteerd met een onverwachte heffing waarmee in de fase voorafgaand aan het 
vaststellen van de (intentie)overeenkomst geen rekening kon worden gehouden. Uit de 
internetconsultatie en het contact met de sector blijkt dat de datum van het tekenen van een 
(intentie)overeenkomst een werkbaar en wenselijk moment is om voor het overgangsrecht bij aan 
te sluiten. Een dergelijke intentieovereenkomst is in de praktijk een document waarbij twee of 
meer partijen de afspraken over een te realiseren vastgoedproject vastleggen in een of meer 
overeenkomsten. In de intentieovereenkomst wordt gedetailleerd vastgelegd op welk 
vastgoedproject de afspraken betrekking hebben alsmede hoe, onder welke voorwaarden en 
binnen welke termijn dat project wordt gerealiseerd en de aandelentransactie tussen de betrokken 
partijen zal plaatsvinden. Het overgangsrecht eindigt van rechtswege per 1 januari 2030. 
Door in het voorgestelde artikel XXXVIII, eerste lid, op te nemen dat de maatregel op verzoek van 
de beoogde verkrijger buiten toepassing blijft wordt (door dat verzoek) voor de inspecteur 
inzichtelijk op welke verkrijgingen het overgangsrecht van toepassing kan zijn. Dit heeft tot doel de 
handhaving voor de inspecteur te vereenvoudigen. Als geen regels voor het doen van een verzoek
