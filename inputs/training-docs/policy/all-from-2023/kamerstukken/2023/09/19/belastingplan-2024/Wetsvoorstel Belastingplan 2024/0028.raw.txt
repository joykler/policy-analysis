Het pakket Belastingplan 2024 is qua aantal maatregelen zo veel mogelijk beperkt tot maatregelen 
die met ingang van 1 januari 2024 in werking moeten treden of vanwege de uitvoerbaarheid voor 
die datum in het Staatsblad moeten zijn opgenomen. Andere fiscale maatregelen die met ingang 
van 1 januari 2025 of later in werking kunnen treden, worden zo veel mogelijk als zelfstandige 
wetsvoorstellen ingediend of opgenomen in het wetsvoorstel Fiscale verzamelwet 2025 dat het 
komende jaar bij de Staten-Generaal wordt ingediend. Hierbij zal het doorgaans niet gaan om 
fiscale maatregelen met budgettair effect. 
 
Arbeid en inkomen 
Het borgen van een positieve koopkrachtontwikkeling is een belangrijk onderdeel van het pakket 
Belastingplan 2024. De maatregelen die het kabinet neemt en de gevolgen daarvan zijn toegelicht 
in paragraaf 4 van dit algemeen deel van deze memorie. De maatregelen zijn verdeeld over diverse 
wetsvoorstellen binnen het pakket, waaronder het wetsvoorstel Wet verlaging eigen bijdrage 
huurtoeslag, het wetsvoorstel tot wijziging van de Algemene nabestaandenwet en de 
Participatiewet in verband met het in 2024 niet afbouwen van de dubbele algemene heffingskorting 
in het referentieminimumloon, het wetsvoorstel tot wijziging van de Wet op het kindgebonden 
budget tot intensivering van het kindgebonden budget in verband met koopkrachtondersteuning en 
het onderhavige wetsvoorstel. In aanvulling daarop stelt het kabinet diverse maatregelen voor 
zoals de verdere verhoging van de onbelaste reiskostenvergoeding (bovenop de reeds aangenomen 
verhoging in het Belastingplan 2023) en een verhoging van het tweede knikpunt in de 
arbeidskorting. Deze maatregelen zijn eveneens opgenomen in het onderhavige wetsvoorstel. 
Daarnaast wordt er door middel van een verlenging van het Noodfonds Energie rekening gehouden 
met burgers die hun energierekening niet kunnen betalen. 
 
Vereenvoudiging 
De noodzaak tot vereenvoudiging wordt in het maatschappelijke en politieke debat breed gedeeld, 
vanuit beleidsmatig-, burger-, ondernemers- en uitvoeringsperspectief. In de fiscaliteit is het vaak 
niet de maatregel die complex is, maar de vele uitzonderingen en regelingen daarbinnen. Het 
kabinet neemt de conclusies van nieuwe evaluaties van fiscale regelingen serieus. Uitgangspunt is 
dat bij negatieve evaluaties regelingen in principe worden afgeschaft, versoberd of omgezet in een 
subsidie. Dit jaar is de evaluatie en kabinetsrectie op de bijzondere regelingen autobelastingen 
meegenomen bij de vormgeving van het wetsvoorstel Belastingplan 2024. Naar aanleiding van de 
evaluatie wordt voorgesteld enkele maatregelen af te schaffen of te versoberden. Daarnaast zijn er 
diverse maatregelen opgenomen die niet voorkomen uit evaluaties, maar wel leiden tot 
vereenvoudiging voor burgers, ondernemers en de uitvoering. Dit zijn maatregelen zoals de 
verruiming van de vrijstelling voor OV-abonnementen en voordeelurenkaarten, en de diverse 
verduidelijkingen in de Wet op de motorrijtuigenbelasting 1994 (Wet MRB 1994) die in het 
onderhavige wetsvoorstel zijn opgenomen. Daarnaast bevat het wetsvoorstel Overige fiscale 
maatregelen 2024 maatregelen die verduidelijkingen aanbrengen of fouten herstellen in wetgeving 
en daarmee onduidelijkheid voor burgers, ondernemers en de uitvoering voorkomen. 
 
 
28
