van de regeling gebruikmaken waardoor deze ondernemers fors minder administratieve lasten 
hebben. 
Voor de ABB wordt tot slot het factuurstelsel aangepast. De ABB gaat in hoofdlijn uit van het 
kasstelsel. Toch moeten bepaalde producenten een factuur uitreiken als de afnemer hier specifiek 
om verzoekt, terwijl voor alle administratieplichtigen op de BES-eilanden een factuurplicht geldt. 
Om onduidelijkheden te voorkomen ter zake van deze twee factuurverplichtingen wordt de 
algemene factuurplicht leidend en zal in de ABB op dit punt een verwijzing worden opgenomen. Dit 
betekent dat ook voor de producent die leveringen van door hem voortgebrachte goederen verricht 
het verplichte factuurstelsel van toepassing wordt. 
 
Fiscale behandeling van (personen)auto’s 
Voorgesteld wordt om voor verschillende BES-belastingen een uniforme definitie van het begrip 
(personen)auto te hanteren. Het fiscale stelsel op de BES-eilanden bevat diverse bepalingen die 
betrekking hebben op de aankoop of het gebruik (al dan niet door terbeschikkingstelling door de 
werkgever) van een personenauto of een bestelauto. In de eerste plaats betreft dat de in de 
Belastingwet BES opgenomen regels voor de heffing van ABB met betrekking tot de invoer of de 
levering van een personenauto. Ter zake daarvan is niet het reguliere tarief van de ABB 
verschuldigd, maar een afzonderlijk, hoger tarief (25 percent op Bonaire, en een progressief tarief 
op Sint Eustatius en Saba van ten minste 10 percent). Personenauto’s zonder CO2-uitstoot zijn 
vrijgesteld van ABB. Voor bestelauto’s geldt op dit moment het reguliere ABB-tarief. 
Ook de inkomsten- en loonbelasting bevatten bepalingen over personenauto’s. Die bepalingen 
hebben betrekking op het kunnen belasten van het (forfaitair bepaalde) voordeel dat een 
werknemer of een ondernemer geniet indien hem een (personen)auto van de 
werkgever/inhoudingsplichtige of uit zijn (eigen) onderneming voor privédoeleinden ter beschikking 
wordt gesteld. In de inkomstenbelasting wordt voor het begrip ‘personenauto’ een brede definitie 
gehanteerd, omdat op grond daarvan ook een auto die bestemd is voor zowel personen- als 
goederenvervoer als personenauto wordt aangemerkt (dat kan gaan om pick-ups met enkele of 
dubbele cabine, maar ook om bestelauto’s met een gesloten cabine).  
De in de ABB en de inkomsten- en loonbelasting gebruikte definities van het begrip (personen)auto 
zijn op dit moment niet uniform of anderszins goed op elkaar afgestemd. Zo wordt een pick-up met 
enkele cabine in de ABB niet als personenauto aangemerkt (zodat daarop het verhoogde ABB-tarief 
niet van toepassing is). Dit onderscheid is verwarrend en leidt voor de toepassing en de uitvoering 
van de fiscale regelgeving tot vragen en onduidelijkheden. Dat is onwenselijk. In verband daarmee 
wordt voorgesteld om met ingang van 1 januari 2024 voor de drie hiervoor genoemde belastingen 
een uniforme omschrijving op te nemen van de auto’s waarop die wetten van toepassing zijn. In 
dat kader wordt met ingang van 1 januari 2024 zo veel mogelijk aansluiting gezocht bij de voor 
Europees Nederland geldende bepalingen voor personenauto’s en bestelauto’s zoals opgenomen in 
de Wet op de loonbelasting 1964 (Wet LB 1964) en de Wet op de belasting van personenauto’s en 
motorrijwielen 1992 (Wet BPM 1992). Voor de toepassing van de inkomstenbelasting heeft dit 
feitelijk geen effect, omdat de in die belasting al gehanteerde brede(re) begripsomschrijving nu 
ook voor de ABB en de loonbelasting wordt overgenomen. Voor de ABB leidt dit ertoe dat pick-ups 
met enkele cabine en bestelauto’s, waaronder pick-ups met enkele cabine, met ingang van 1 
januari 2024 niet meer onder het reguliere tarief vallen, maar onder het hoge tarief (tenzij deze 
20
