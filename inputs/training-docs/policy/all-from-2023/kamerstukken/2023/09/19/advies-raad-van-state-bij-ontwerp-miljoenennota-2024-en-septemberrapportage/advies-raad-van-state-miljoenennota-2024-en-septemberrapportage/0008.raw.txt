8 
 
Er is ook bij de groeivertraging de komende jaren sprake van een economie die 
boven evenwichtsniveau presteert, zich vooral uitende in een aanhoudend krappe 
arbeidsmarkt en hogere inflatie. De overheid draagt in belangrijke mate bij aan de 
stand van de economie, de krappe arbeidsmarkt en de inflatie door het voeren 
van expansief begrotingsbeleid en een grote vraag naar arbeid voor de publieke 
sector. De Nederlandse economie is, zoals bekend, vrij gevoelig voor Europese 
en internationale ontwikkelingen, maar de Afdeling merkt op dat ook de komende 
kabinetsperiodes nationale politieke keuzes kunnen bijdragen aan afkoeling van 
de economie. Tegen deze achtergrond moet ook het eerdere advies van de 
Afdeling worden begrepen om te komen tot een economische structuuranalyse, 
dat in paragraaf C van dit advies verder aan de orde komt, alsmede de eerder 
door de Afdeling onderstreepte noodzaak om prioriteiten te stellen (“niet alles 
4
kan en zeker niet tegelijkertijd”).  
 
2.   Het budgettaire beeld 
 
Korte termijn (2023-2024) 
Er is sprake van een toename van de collectieve uitgaven sinds de start van 
huidige kabinetsperiode door extra intensiveringen op onder meer asiel, 
defensie, onderwijs en infrastructuur. In 2023 en 2024 blijft de staatsschuld naar 
verwachting van het CPB onder de 50% bbp. De staatsschuld wordt gedrukt door 
de hoge inflatie (noemereffect) en door de veronderstelling dat het de overheid 
niet lukt om alle gebudgetteerde middelen uit te geven vanwege de krappe 
arbeidsmarkt en andere uitvoeringsproblemen. De onderuitputting wordt in 2024 
hoger ingeschat vanwege de val van het kabinet, dit is echter met grote 
onzekerheid omgeven.  
 
Tegenover de dempende werking van onderuitputting, staan dalende inkomsten 
door lagere gasbaten in 2024 dan in 2023 en dalende opbrengsten in de loon- en 
inkomensheffing. In de vennootschapsbelasting wordt in 2023 juist een flinke 
stijging van de opbrengsten ten opzichte van 2022 verwacht. De kosten voor de 
overheid voor de eenmalige solidariteitsheffing op aardgasproducten valt weg in 
2023, en de kosten voor de tijdelijke energiemaatregelen in 2024. Ook zal, na het 
afbouwen van eerdere steunmaatregelen, de belastinginkomsten op energie in 
2023 weer toenemen. De per saldo dalende collectieve inkomsten en stijgende 
uitgaven betekenen dat het begrotingstekort in 2024 licht oploopt ten opzichte 
van 2023 naar -2,4% bbp. 
  
 
4
 Ontwerp-Miljoenennota-advies 2023 en September OBt, Kamerstukken II 2022/23, 36200, 
nr. 6.
