II. ARTIKELSGEWIJZE TOELICHTING 
 
Artikel I 
 
Artikel I, onderdelen A en B, artikel II, onderdeel A, artikelen III tot en met VI, artikel VII, 
onderdelen B en C, artikelen VIII tot en met XII en artikel XXXII, onderdeel A, en artikel XXXIV 
(artikelen 2.10 en 2.10a van de Wet inkomstenbelasting 2001, artikelen 20a en 20b van de Wet op 
de loonbelasting 1964 en artikelen II, onderdeel A, III, onderdeel B, VI, X, onderdeel B, XI, 
onderdeel A, XII en LIII van het Belastingplan 2023) 
Met de in de artikelen I, onderdelen A en B, II, onderdeel A, III tot en met VI, artikel VII 
onderdelen B en C, en VIII tot en met XII voorgestelde wijzigingen worden de tarieftabellen van de 
artikelen 2.10, eerste lid, en 2.10a, eerste lid, Wet IB 2001 en van de artikelen 20a, eerste lid, en 
20b, eerste lid, Wet LB 1964 voor de jaren 2024 tot en met 2029 conform het coalitieakkoord en 
de augustusbesluitvorming aangepast. Deze voorgestelde wijzigingen zijn nader toegelicht in het 
algemeen deel van deze memorie. Bij de per 1 januari 2024 voorgestelde bedragen is reeds 
rekening gehouden met de inflatiecorrectie die anders op grond van artikel 10.1 Wet IB 2001, per 
1 januari 2024 zou worden toegepast. Met artikel XXXII, onderdeel A,  wordt geregeld dat de 
artikelen II, onderdeel A, III, onderdeel B, VI, X, onderdeel B, XI, onderdeel A, XII en LIII van het 
Belastingplan 2023, die dezelfde tarieftabellen wijzigen, vervallen. De beleidsmatige aanpassingen 
in genoemde artikelen van het Belastingplan 2023 zijn overgenomen in de hiervoor genoemde 
artikelen van onderhavig wetsvoorstel. Met artikel XXXIV wordt geregeld dat na het aanbrengen 
van de voorgestelde beleidsmatige wijzigingen per 1 januari 2025 tot en met 2029 ook de 
bedragen in de derde kolom van die tarieftabellen overeenkomstig worden gewijzigd. Dat laatste 
vindt plaats via de zogenoemde bijstellingsregeling. 
 
Artikel I, onderdeel C en artikel XXXII, onderdeel B (artikel 2.13 van de Wet inkomstenbelasting 
2001 en de artikelen II en III van het Belastingplan 2023) 
Met de voorgestelde wijziging van artikel 2.13 Wet IB 2001 wordt geregeld dat het belastingtarief 
voor het belastbare inkomen uit sparen en beleggen (box 3-tarief) per 1 januari 2024 wordt 
verhoogd van thans 32% naar 34%.  
In samenhang met deze voorgestelde wijziging van artikel 2.13 Wet IB 2001 wordt in artikel XXXII, 
onderdeel B, voorgesteld om de artikelen II, onderdeel C, en III, onderdeel C, van het 
Belastingplan 2023 te laten vervallen. In die bepalingen is geregeld dat de verhoging van het box 
3-tarief in twee stappen plaatsvindt: een verhoging van 32% naar 33% per 1 januari 2024 en een 
verhoging van 33% naar 34% per 1 januari 2025. Vanwege de in het onderhavige wetsvoorstel 
opgenomen aanpassing van artikel 2.13 Wet IB 2001, waarbij het tarief reeds per 1 januari 2024 
wordt verhoogd naar 34%, dient de in het Belastingplan 2023 opgenomen stapsgewijze verhoging 
te vervallen. Omdat het laten vervallen van de genoemde wijzigingsopdrachten uit het 
Belastingplan 2023 dient plaats te vinden voordat die wijzigingsopdrachten worden toegepast, is de 
beoogde volgorde in de inwerkingtredingsbepaling van het onderhavige wetsvoorstel opgenomen. 
 
 
 
145
