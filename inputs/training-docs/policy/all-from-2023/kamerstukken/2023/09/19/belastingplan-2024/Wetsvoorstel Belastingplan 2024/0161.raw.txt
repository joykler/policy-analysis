in die gevallen een aanvullende heffing van ovb te creëren omdat de btw die bij rechtstreekse 
overdracht van deze nieuwbouw verschuldigd zou zijn, door de kopende partij in aftrek kan worden 
gebracht zodat geen sprake is van een btw-besparende structuur die moet worden bestreden.  
Zoals uit het voorgaande volgt, is de bij de verkrijging niet geheven ovb alsnog verschuldigd voor 
zover binnen twee jaar na die verkrijging de onroerende zaak in de zin van de omzetbelasting 
wordt gebruikt voor activiteiten waarvoor minder dan volledig of nagenoeg volledig recht op aftrek 
van btw op grond van artikel 15 van de Wet op de omzetbelasting 1968 (Wet OB 1968) bestaat. 
Deze bepaling voorkomt dat belastingplichtigen de heffing die dit wetsvoorstel beoogt te 
bewerkstelligen kunnen vermijden door op het moment van verkrijging te stellen dat de over te 
dragen onderliggende onroerende zaken gebruikt zullen worden voor btw-belaste prestaties terwijl, 
kort na de verkrijging, daadwerkelijk meer dan 10% btw-vrijgesteld gebruik zal plaatsvinden. Ook 
voorkomt deze bepaling dat door middel van zogenoemde shortstaystructuren van korter dan twee 
jaar de met dit wetsvoorstel beoogde heffing kan worden vermeden, bijvoorbeeld door de 
onderliggende onroerende zaken voor zes maanden btw-belast te verhuren en vervolgens over te 
stappen op langdurige btw-vrijgestelde verhuur. 
 
Artikel XVI 
 
Artikel XVI (tabel I behorende bij de Wet op de omzetbelasting 1968) 
Van een aantal posten in tabel I, onderdeel a, van de Wet OB 1968 zijn, zoals is uiteengezet in het 
algemeen deel van deze memorie, de doelstellingen inmiddels irrelevant. Daarom wordt 
voorgesteld deze tabelposten met ingang van 1 januari 2025 te laten vervallen. Het betreft posten 
die betrekking hebben op goederen die hoofdzakelijk aan agrarische ondernemers worden 
geleverd, namelijk posten 2, 3, 4, 40, 41, 43, 44, 45 en 46 in tabel I, onderdeel a, van de Wet OB 
1968. 
 
Artikel XVII 
 
Artikel XVII (artikel 9 van de Wet op de belasting van personenauto’s en motorrijwielen 1992) 
In de Voorjaarsnota is kenbaar gemaakt dat het kabinet de ingroei van emissievrije personenauto’s 
wil versnellen en de aanschaf van een tweedehands elektrische auto wil subsidiëren. Om deze 
extra uitgaven te dekken wordt een verhoging van de vaste voet in de bpm voorgesteld voor 
167
personenauto’s met € 200 vanaf 2025 (prijspeil 2023). Deze vaste voet is op alle personenauto’s 
van toepassing, waaronder ook de emissievrije personenauto en plug-in hybride. Artikel 10b Wet 
BPM 1992 borgt dat het verhoogde tarief geen strijd oplevert met artikel 110 van het VWEU. 
 
 
 
 
 
 
 
167
 Kamerstukken II 2022/23, 36350, nr. 1. 
161
