Artikel 7b.1, tweede lid 
Ingevolge het voorgestelde artikel 7b.1, tweede lid, van de Belastingwet BES wordt de 
definitie van derde staat in het wetsvoorstel Wet minimumbelasting 2024 aangepast voor de 
toepassing van de in dat wetsvoorstel opgenomen maatregelen op de BES-eilanden. 
 
Artikel 7b.1, derde lid 
In het voorgestelde artikel 7b.1, derde lid, van de Belastingwet BES zijn de hoofdstukken 
en bepalingen uit het wetsvoorstel Wet minimumbelasting 2024 opgesomd die voor de BES-
eilanden niet van overeenkomstige toepassing zijn. Het betreft de hoofdstukken 5, 11 en 12, en 
artikel 14.3 van het wetsvoorstel Wet minimumbelasting 2024. 
Hoofdstuk 5 van het wetsvoorstel Wet minimumbelasting 2024 is gedurende het jaar 2024 
nog niet van toepassing op de BES-eilanden. Het voorgestelde artikel 5.1 van het wetsvoorstel Wet 
minimumbelasting 2024 regelt met ingang van 31 december 2023 namelijk alleen nog de 
belastingplicht voor de onderbelastewinstbijheffing van een groepsentiteit, niet zijnde een 
beleggingsentiteit, die behoort tot een multinationale groep waarvan een of meer laagbelaste 
groepsentiteiten deel uitmaken en waarvan de uiteindelijkemoederentiteit is gevestigd in een 
lidstaat van de EU die heeft gekozen voor een latere toepassing van de inkomen-inclusiemaatregel 
en de onderbelastewinstmaatregel. Voor een nadere toelichting wordt verwezen naar de toelichting 
op het voorgestelde artikel II. 
De hoofdstukken 11 en 12 en artikel 14.3 van het wetsvoorstel Wet minimumbelasting 
2024 bevatten formeelrechtelijke bepalingen inzake de uitvoering van het wetsvoorstel Wet 
minimumbelasting 2024 en transitieregels die verwijzen naar de AWR. Op de BES-eilanden is de 
AWR niet van toepassing. Het fiscale stelsel aldaar heeft aparte, van Nederland afwijkende 
formeelrechtelijke regels die zijn opgenomen in hoofdstuk VIII van de Belastingwet BES. In de 
voorgestelde artikelen 7b.2 tot en met 7b.8 van de Belastingwet BES zijn de formeelrechtelijke 
bepalingen opgenomen voor de toepassing van de minimumbelasting op de BES-eilanden. Het 
betreft hier een aantal afwijkingen van, en aanvullingen op, de regels van hoofdstuk VIII van de 
Belastingwet BES. De bepalingen over belastingrente, zoals opgenomen in artikel 12.3 van het 
wetsvoorstel Wet minimumbelasting 2024, zijn niet overgenomen in de Belastingwet BES. Op de 
BES-eilanden wordt geen belastingrente in rekening gebracht. 
 
Artikel 7b.2 van de Belastingwet BES 
In het voorgestelde artikel 7b.2 van de Belastingwet BES wordt de wijze van heffing van 
minimumbelasting geregeld. 
 
Artikel 7b.2, eerste lid 
Het voorgestelde artikel 7b.2, eerste lid, van de Belastingwet BES bepaalt dat de 
minimumbelasting die verschuldigd is geworden over een tijdvak op aangifte moet worden voldaan. 
Het tijdvak voor de minimumbelasting is het verslagjaar, bedoeld in artikel 1.2, eerste lid, van het 
wetsvoorstel Wet minimumbelasting 2024. Dit zal worden opgenomen in hoofdstuk 8, paragraaf 4, 
van de Uitvoeringsregeling Belastingwet BES.
