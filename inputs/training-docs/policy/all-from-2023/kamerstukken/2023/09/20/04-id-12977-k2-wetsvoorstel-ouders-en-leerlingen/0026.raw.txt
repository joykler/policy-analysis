gelegenheid moeten geven de mening te geven, gezien de ontwikkelingsleeftijd 
van deze doelgroepen. 
Het wetsvoorstel regelt dat scholen naar de mening van de leerling vragen op een 
wijze die past bij de ontwikkelingsleeftijd van de leerling. Hetzelfde geldt voor de 
terugkoppeling van de beslissing aan de leerling en de motivering hiervan. Het 
wetsvoorstel schrijft niet voor hoe de leerling naar de mening wordt gevraagd. Zo 
wordt tegemoetgekomen aan de professionele autonomie van het onderwijzend 
personeel. 
Verder wordt benadrukt dat de leerling niet verplicht is de mening te geven; de 
school moet de leerling ten minste in de gelegenheid stellen de mening te geven. 
 
Schoolgids 
De meeste respondenten noemen het voorstel over de schoolgids een vooruitgang. 
Ze beamen dat het opnemen van het schoolondersteuningsprofiel in de schoolgids 
leidt tot  minder bureaucratie voor scholen en dat het de vindbaarheid van de extra 
ondersteuning voor leerlingen en ouders vergroot. Een beschrijving van de 
geboden ondersteuning op de school is immers niet meer verspreid over twee 
aparte documenten. 
 
Het college voor de rechten van de mens merkt op dat het opnemen van de 
ondersteuningsvoorzieningen in de schoolgids onverlet laat dat scholen op grond 
van de  Wet gelijke behandeling op grond van handicap of chronische ziekte 
onderzoek moeten doen of bepaalde ondersteuning geboden kan worden. 
De regering beaamt dat scholen een onderzoeksplicht hebben op grond van de 
WGBH/CZ. In paragraaf 3.2.3 is deze verplichting voor scholen nader uiteengezet. 
 
Ouder- en jeugdsteunpunten 
Veel respondenten herkennen het probleem dat de invoering van het steunpunt 
tracht  op te lossen: de zoektocht van ouders naar informatie en ondersteuning 
binnen het systeem van passend onderwijs. 
 
Enkele respondenten vragen hoe de regering de onafhankelijkheid van de 
steunpunten ziet, aangezien de steunpunten in stand worden gehouden door de 
samenwerkingsverbanden. 
Het wetsvoorstel is op dit onderdeel aangepast. De bepaling brengt het onderdeel 
over de onafhankelijkheid van de steunpunten tot uitdrukking door de toevoeging 
‘uitsluitend in het belang van de leerling’. Dit betekent dat het steunpunt de ouders 
en de leerling informeert of ondersteunt in het belang van de leerling en niet in het 
belang van de school of het samenwerkingsverband. 
 
Samenwerkingsverbanden hebben zorgen over de financiering van de steunpunten. 
De middelen die naar het steunpunt gaan kunnen volgens respondenten niet naar 
de scholen om leerlingen te ondersteunen. 
Er worden naast de incidentele startkosten geen extra middelen beschikbaar 
gesteld om de steunpunten in stand te houden. De steunpunten worden dan ook 
vanuit de bestaande middelen bekostigd. De regering benadrukt dat het steunpunt 
kan bestaan uit een medewerker die een deel van de week belast is met het 
informeren en ondersteunen van ouders en leerlingen. 
Een deel van de ondersteuningsmiddelen van het samenwerkingsverband zal ter 
uitvoering van de verplichtingen in dit wetsvoorstel worden ingezet om het 
steunpunt in stand te houden. Deze middelen gaan dientengevolge niet direct naar 
scholen ter ondersteuning van de leerlingen met een extra 
ondersteuningsbehoefte. Met het steunpunt wordt echter beoogd escalatie, 
verergering van de problematiek van de leerling en mogelijk thuiszitten te 
voorkomen. De informatievoorziening en ondersteuning vanuit het steunpunt 
hebben dan ook een preventieve functie. Dit kan uiteindelijk een efficiëntere 
besteding van de bekostiging tot gevolg hebben. 
W12977.K-2
