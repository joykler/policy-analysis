zijn. De ondersteuning die beschreven wordt in het schoolondersteuningsprofiel 
komt daarom niet altijd overeen met de daadwerkelijk geboden of beschikbare 
ondersteuning. Ouders hebben dan op basis van het schoolondersteuningsprofiel 
geen actueel en correct beeld meer van de ondersteuningsmogelijkheden op de 
school. 
 
Verder worden leerkrachten veelal niet betrokken bij het opstellen van een 
schoolondersteuningsprofiel. Het schoolondersteuningsprofiel wordt doorgaans 
opgesteld door onderwijsondersteunend personeel. Dit leidt ertoe dat het 
ondersteuningsaanbod onvoldoende leeft bij leraren en dat het onvoldoende 
duidelijk maakt wat er van een leraar verwacht wordt. 
 
Tot slot wordt het opstellen van een schoolondersteuningsprofiel als 
administratieve last ervaren door de school. Uit de evaluatie van het passend 
onderwijsbeleid komt naar voren dat het document wordt ervaren als ‘een papieren 
21 
tijger’. De toegevoegde waarde van het opstellen van een 
schoolondersteuningsprofiel, terwijl deze informatie ook in de schoolgids 
opgenomen kan worden, wordt niet gezien. 
 
3.2.3. Probleemaanpak en motivering instrumentkeuze 
Dit wetsvoorstel voorziet in de verplichting dat het basis en extra 
ondersteuningsaanbod van de school wordt opgenomen in de schoolgids. De 
beschrijving van het extra ondersteuningsaanbod in de schoolgids vervangt het, nu 
wettelijk verplichte, schoolondersteuningsprofiel als een losstaand document. De 
omschrijving van de ondersteuning die op school aanwezig is, wordt 
samengebracht op één vindbare plek: de schoolgids. Daarmee vervalt ook de 
verplichting voor een apart schoolondersteuningsprofiel. 
 
In tegenstelling tot het schoolondersteuningsprofiel is de schoolgids voor veel 
ouders een bekend document, waarin informatie over de school staat beschreven. 
Aan het begin  van elk schooljaar wordt de schoolgids beschikbaar gesteld voor 
ouders, op papier of digitaal. Met de opname van het basis en extra 
ondersteuningsaanbod in de schoolgids is alle informatie die nodig is voor het 
maken van een schoolkeuze gebundeld in de schoolgids. Het voorstel faciliteert 
ouders zodoende bij het vinden van een geschikte school voor hun kinderen. 
 
Door het opnemen van het extra ondersteuningsaanbod in de schoolgids wordt het 
extra ondersteuningsaanbod daarnaast jaarlijks vastgesteld. Dit zal leiden tot een 
jaarlijkse evaluatiecyclus en een terugkerend gesprek over de voorzieningen, 
ondersteuning en expertise op de school. Het schoolbestuur wordt ertoe aangezet 
om jaarlijks te beoordelen of het ondersteuningsaanbod nog voldoet en scholen 
worden gestimuleerd hierover frequent het gesprek te voeren in de school en met 
de medezeggenschap. 
 
Tegelijkertijd hebben leerkrachten baat bij het opnemen van het 
ondersteuningsaanbod in de schoolgids. Leerkrachten worden betrokken bij de 
besluitvorming in de schoolgids en krijgen dan ook zeggenschap over het 
ondersteuningsaanbod in de schoolgids. Zo wordt voor hen beter inzichtelijk welke 
extra ondersteuning in de klas of in de school kan worden aangeboden en wat 
daarin van hen wordt verwacht. Op die manier kunnen zij hierover ouders en 
leerlingen ook beter informeren. 
 
De jaarlijkse evaluatie hoeft niet noodzakelijkerwijs elk jaar te leiden tot een grote 
wijziging van het extra ondersteuningsaanbod. Voorstelbaar is dat het extra 
ondersteuningsaanbod in sommige jaren hetzelfde blijft of slechts op bepaalde 
onderdelen wordt gewijzigd. 
 
De basisondersteuningsvoorzieningen worden op regionaal niveau bepaald en 
opgenomen in het ondersteuningsplan van het samenwerkingsverband. De school 
is vrij om te kiezen op welke wijze informatie over de basisondersteuningen 
opgenomen worden in de schoolgids. Om het voor de school behapbaar te houden 
                                        
21
 Ibid., p. 22. 
W12977.K-2 14
