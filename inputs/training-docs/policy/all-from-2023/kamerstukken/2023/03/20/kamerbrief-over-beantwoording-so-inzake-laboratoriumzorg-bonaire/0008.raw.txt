II. Reactie van de staatssecretaris 
 
Vragen en opmerkingen van de leden van de VVD-fractie. 
De leden van de VVD-fractie hebben kennisgenomen van de brief van de 
staatssecretaris met betrekking tot de laboratoriumzorg op Bonaire. Zij hebben 
hier nog enkele vragen over.  
De leden van de VVD-fractie lezen dat het lang heeft geduurd voordat het 
definitieve standpunt van het Bestuurscollege van Bonaire bekend was. Anderzijds 
vernemen zij via diverse mediaberichten dat het standpunt al eerder was 
gecommuniceerd. Genoemde leden vragen de staatssecretaris hoe het komt dat 
beide partijen hier anders tegen aan kijken en hoe de communicatie in de 
toekomst verbeterd kan worden om incidenten te voorkomen.  
Voorts lezen de leden van de VVD-fractie dat de staatssecretaris op 21 november 
2022 een gesprek heeft gehad met het Bestuurscollege over de laboratoriumzorg 
op Bonaire. Ze ontvangen graag een verslag van de staatssecretaris over de 
uitkomsten van dit gesprek. Zijn er concrete afspraken gemaakt? Staan de neuzen 
nu dezelfde kant op? 
 
Tot slot vragen de leden van de VVD-fractie de staatssecretaris hoe er in de 
toekomst beter samengewerkt kan worden om onrust te voorkomen als dit soort 
besluiten genomen moeten worden. Heeft de staatssecretaris hierover ook 
gesproken met de betrokken partijen? Hoe gaat hij het proces in de toekomst 
beter inrichten? 
 
Genoemde leden vragen de staatssecretaris hoe het komt dat beide partijen hier 
anders tegen aan kijken en hoe de communicatie in de toekomst verbeterd kan 
worden om incidenten te voorkomen.  
Het bestuurscollege (BC) van het Openbaar Lichaam Bonaire (OLB) heeft, op 
verzoek van de Eilandsraad van het OLB, in het voorjaar van 2022 naar aanleiding 
van mijn besluit om per 1 januari 2023 Bonlab niet langer een contract aan te 
bieden voor de eerstelijns klinische laboratoriumzorg een werkgroep ingesteld 
bestaande uit de interim-directeur van Bonaire Laboratorium N.V. (Bonlab), het 
hoofd Publieke gezondheid van het OLB en de interim directeur van de Bonaire 
Holding Maatschappij (BHM) als enig aandeelhouder met als opdracht een advies 
aan het BC uit te brengen inzake de laboratoriumzorg op Bonaire op basis 
waarvan het BC haar standpunt kan bepalen.  
Op 21 juni heeft het BC mij te kennen gegeven dat de Eilandsraad heeft 
aangegeven voorstander te zijn van het openhouden van Bonlab en dat het BC 
rekening moet houden met het standpunt van de Eilandsraad. Maar dat pas op 
basis van het advies van het rapport van de werkgroep het BC een definitief 
standpunt zal gaan nemen over de laboratoriumzorg op Bonaire. 
Terwijl de werkgroep hun rapportage in de zomer van 2022 met aanbevelingen 
hebben aangeleverd heeft het BC van het OLB pas op 3 oktober 2022 per brief 
haar standpunt aan mij gestuurd.  
Pagina 8 van 19
