Vragen en opmerkingen van de leden van de D66-fractie 
De leden van de D66 fractie hebben kennisgenomen van de brief inzake 
laboratoriumzorg Bonaire. Tevens hebben zij de brief van de gedeputeerde van 
Bonaire, van 18 november 2022 (ER-2022000663), met interesse gelezen. Wat de 
leden van de D66-fractie betreft, stelt gedeputeerde Den Heyer belangrijke vragen 
die zorgvuldig moeten worden geadresseerd. Genoemde leden zijn van mening 
dat in de context van de eilanden een laboratorium die aan huis-aan huisbezoeken 
doet, mensen thuis prikt en op locatie komt, van grote waarde kan zijn. Het 
laboratorium kan helpen om efficiënt te werken en ervoor te zorgen dat mensen 
op tijd gediagnosticeerd worden of de juiste hulp krijgen. De leden van de D66-
fractie vragen de staatssecretaris of hij deze opvatting onderschrijft. Is hij het met 
deze leden eens dat de situatie op Bonaire verschilt met die van gemeenten in 
Nederland? In hoeverre zijn de publieke gezondheidstaken, zoals die van 
laboratoriumzorg, een verantwoordelijkheid van de overheid van Bonaire of die 
van het ministerie van Volksgezondheid, Welzijn en Sport en binnen welke wet- en 
regelgeving ligt dit verankerd? De leden van de D66-fractie vragen de 
staatssecretaris of hij kan reflecteren op het bestaansrecht van laboratoriumzorg 
op Bonaire. Kan hij daarbij ingaan op het gegeven dat er op Bonaire een hoger 
aandeel van eerstelijnsdiagnostiek bestaat? In hoeverre is er rekening gehouden 
met de lokale, contextuele verschillen (bijvoorbeeld de lagere sociaaleconomische 
status van de inwoners) in het besluit van de staatssecretaris? 
Daarnaast is, zoals gedeputeerde Den Heyer ook schrijft, het rapport waar de 
staatssecretaris zich op baseert al van even geleden (variërend tussen 2012 en 
2018). Hij lijkt zich met name te baseren op het rapport van PWC uit 2016 waarin 
de conclusie wordt getrokken dat de huidige inzet tot onverantwoord hoge kosten 
voor laboratoriumzorg leidt. De leden van de D66-fractie willen graag van de 
staatssecretaris weten hoe representatief hij dit rapport uit 2016 acht voor de 
huidige situatie. Inmiddels is het inwonerstal gestegen en werken huisartsen met 
probleemgerichte aanvraagformulieren. Zou een nieuwe situatieschets, met 
mogelijke gevolgen voor de zorg op Bonaire, niet noodzakelijk zijn?  
Ook vragen de leden van de D66-fractie aan de staatssecretaris of hij in kan gaan 
op de zorgen vanuit het eiland over de mogelijke gevolgen van het samenbrengen 
van de laboratoria. In hoeverre kan eenzelfde situatie ontstaan als bij het 
samenvoegen van apotheken op Bonaire? Zo staat er in eerdergenoemde brief dat 
er een groeiend aantal klachten zijn over de distributie van medicijnen en zijn er 
lange wachtrijen bij apotheken ontstaan. Hoe garandeert de staatssecretaris dat 
de concentratie niet leidt tot langere wachttijden bij het laboratorium? Welke 
maatregelen worden er genomen om te voldoen aan de eisen inzake capaciteit, 
logistieke en facilitaire inrichting van het Fundashon Mariadal’s laboratorium, zoals 
zij zelf hebben aangegeven in hun schrijven van 12 oktober 2022? Tenslotte, het 
samenbrengen van twee laboratoria kan ook iets betekenen voor het 
personeelsbestand. Kan de staatssecretaris ingaan op eventuele gevolgen van het 
samenbrengen voor het personeel? 
 
Het laboratorium kan helpen om efficiënt te werken en ervoor te zorgen dat 
mensen op tijd gediagnosticeerd worden of de juiste hulp krijgen. De leden van de 
D66-fractie vragen de staatssecretaris of hij deze opvatting onderschrijft. 
Ik onderschrijf deze opvatting. Daarom zal één van de opdrachten van de 
werkgroep Laboratoriumzorg Bonaire zijn het zogenaamde Point of care testing 
(POCT), waarbij laboratoriumtesten in de leef- en/of zorgomgeving van de patiënt 
worden uitgevoerd. Potentieel kan dit de patiënt belangrijke gezondheidswinst 
Pagina 10 van 19
opleveren. Ziektebeelden kunnen hierdoor sneller aangetoond of uitgesloten
