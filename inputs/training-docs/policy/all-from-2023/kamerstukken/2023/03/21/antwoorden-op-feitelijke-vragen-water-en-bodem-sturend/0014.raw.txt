Ministerie van 
Infrastructuur en 
Vraag 42 
Waterstaat 
Waarom wordt in de uiterwaarden alleen nieuwe bebouwing verboden en geen 
infrastructuur et cetera? 
 
Antwoord 42 
Op grond van de huidige Beleidslijn Grote Rivieren geldt al sinds 1996 een ‘Nee, 
tenzij’ beleid voor het stroomvoerend gebied van de uiterwaarden, dat wil zeggen 
dat geen activiteiten worden vergund die ten koste gaan van de afvoercapaciteit 
van de rivieren. In de Kamerbrief Water en Bodem Sturend is aangegeven dat er in 
de uiterwaarden, met het oog op klimaatverandering, geen nieuwe bebouwing meer 
zal worden toegestaan. De structurerende keuzes uit de water en bodem brief 
worden meegenomen in de evaluatie van de Beleidslijn grote rivieren. De evaluatie 
loopt op dit moment, en zal onder meer moeten uitwijzen welke andere (tijdelijke) 
activiteiten wel of niet kunnen worden toegestaan in het rivierbed.     
 
Vraag 43 
Waarom geldt generiek voor alle drinkwatergebruikers een reductiedoelstelling van 
20% en is dit niet gespecificeerd naar bijvoorbeeld sectoren? 
 
Antwoord 43 
Op dit moment zijn de gegevens over drinkwatergebruik vooral op een 
geaggregeerd niveau beschikbaar. In het (uitwerken van het) Nationale Plan van 
Aanpak drinkwaterbesparing, wordt ook ingezet op het verzamelen van specifiekere 
data over drinkwatergebruik, zodat het mogelijk is per groep verbruikers andere 
instrumenten en maatregelen in te zetten. Specificatie per bedrijfstak is dus op dit 
moment nog niet mogelijk. Hoeveel reductie er precies mogelijk is per bedrijf 
vraagt nog nader onderzoek. 
 
Vraag 44 
Op welke wijze gaat gezorgd worden voor extra bergingscapaciteit van water ter 
bestrijding van droogte? 
 
Antwoord 44 
De belangrijkste plek waar de bergingscapaciteit ter bestrijding van droogte 
vergroot kan worden is het IJsselmeergebied. Hiervoor is op langere termijn 
mogelijk een hoger peil noodzakelijk om die bergingscapaciteit te vergroten. Het is 
nog niet duidelijk hoeveel en wanneer dit nodig is, maar wel dat hiervoor ruimte 
gereserveerd moet worden en dat buitendijkse ontwikkelingen beperkt moeten 
worden. 
Naast de waterberging in het IJsselmeergebied zijn het vergroten van de 
sponswerking van de bodem, verhoging van grondwaterstanden en ondergrondse 
opslag van water van belang om meer water regionaal beschikbaar te hebben ter 
bestrijding van droogte.  
Het Deltaprogramma Zoetwater geeft al invulling aan deze maatregelen.  
 
Vraag 45 
Welke aanvullende maatregelen zijn nodig om koelwaterlozingen te maximeren op 
25°? 
 
Antwoord 45 
De temperatuur van het koelwater zelf wordt niet gemaximeerd. In de beoordeling 
van koelwaterlozingen zal worden getoetst aan een maximum temperatuur voor het 
ontvangende water van 25 °C. 
Na aanpassing van de beoordelingssystematiek warmtelozingen zal via het 
Bestuurlijk Overleg Water eind 2023 de wettelijke verankering plaatsvinden. Hierna 
moeten vergunningen worden getoetst aan de watertemperatuur van 25 °C. 
Zie ook het antwoord bij vraag 146.  
Pagina 14 van 64
