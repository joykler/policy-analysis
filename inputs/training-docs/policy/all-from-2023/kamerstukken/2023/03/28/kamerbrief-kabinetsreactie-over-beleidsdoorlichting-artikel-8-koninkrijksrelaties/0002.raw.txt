Directe Koninkrijksrelaties
Ministerie van Binnenlandse 
Zaken en Koninkrijksrelaties
 
Kenmerk
Opzet beleidsdoorlichting  
2023-0000136751
De beleidsdoorlichting is uitgevoerd door twee externe evaluatoren gedurende de 
periode mei 2021 tot en met 9 november 2022. Het eindrapport 
(syntheserapport) is gebaseerd op de drie deelrapporten en biedt verdiepende 
inzichten in de deelrapportages. Een onafhankelijke deskundige was nauw 
betrokken gedurende het gehele proces. Zijn oordeel geeft aan dat de 
beleidsdoorlichting goede resultaten en inzichten heeft opgeleverd en daardoor 
zeer relevant en bruikbaar is voor alle betrokken partijen. Daarbij onderschrijft hij 
de conclusies en aanbevelingen. Alle drie de eilanden, evenals de Wereldbank (de 
fondsmanager van het trustfonds wederopbouw Sint Maarten), zijn nauw 
betrokken geweest gedurende de onderzoeksperiode en bij de afstemming van de 
rapportages met de evaluatoren. 
 
De opbouw van deze brief is als volgt: eerst geef ik een korte samenvatting van 
de overkoepelende conclusies en de doeltreffendheid en doelmatigheid van het 
beleid. Daarna volgt de reactie van het kabinet op de conclusies via de 
behandeling van de 10 aanbevelingen en tot slot schets ik het vervolgproces. 
Voor een overzicht van de financiële bevindingen en van de conclusies en 
aanbevelingen verwijs ik naar annex 1 en 2. 
 
Conclusies beleidsdoorlichting artikel 8  
De kernboodschap van de beleidsdoorlichting is kritisch positief en geeft aan dat 
het ministerie van Binnenlandse Zaken en Koninkrijksrelaties (hierna: BZK) 
relatief goed heeft gepresteerd ondanks de beperkte voorbereiding en ervaring 
met het leiden en coördineren van een crisis van dit formaat. Echter, 
verbeteringen zijn mogelijk. Hiervoor worden 25 conclusies en 10 aanbevelingen 
gegeven. Een samenvattend overzicht vindt u in Annex 2. 
 
Conclusie doeltreffendheid en doelmatigheid 
De beleidsdoorlichting is positief over de doeltreffendheid van het beleid. Het 
vaststellen van de doelmatigheid van het beleid gaf wat meer gemengde 
resultaten, maar dit komt vooral door de beknopte formulering van het doel van 
de beleidsmiddelen en het ontbreken van meer specifieke, meetbare, haalbare, 
relevante en tijdgebonden resultaten. Hier zal in de toekomst bij het formuleren 
van beleid op gelet worden, zodat dit bij volgende evaluaties niet in de weg kan 
staan. 
 
Aanbevelingen en opvolging 
Op basis van de conclusies geven de evaluatoren 10 aanbevelingen: 
 
Algemene aanbevelingen 
Ik kan mij vinden in de algemene aanbevelingen (1 en 2). Volgens de evaluatoren 
heeft BZK goed gehandeld, ondanks dat het indertijd nog niet voldoende was 
voorbereid op een dergelijke ramp. De diverse “lessons learned” zijn doorgevoerd, 
en in de crisisorganisatie zijn stappen gezet in de capaciteitsopbouw en het 
trainen van mensen zowel in Nederland als in het Caribische deel van het 
Koninkrijk. Ik zal hier nader op ingaan.  
 
Pagina 2 van 11
