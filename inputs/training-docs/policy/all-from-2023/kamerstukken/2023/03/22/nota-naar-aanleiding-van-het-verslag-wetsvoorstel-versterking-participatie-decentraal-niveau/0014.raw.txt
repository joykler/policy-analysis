Participatie is dan ook niet vrijblijvend, maar vraagt om tijd, inspanning, vertrouwen en duidelijke 
kaders vanuit de overheid.  
 
20 - ChristenUnie  
 
De leden van de ChristenUnie-fractie merken op dat de Raad van State in grote lijnen schetst dat 
verkeerd toepassen van het uitdaagrecht kan leiden tot afbreuk van de representatieve 
democratie. Deze leden wegen dit risico iets minder zwaar en zien vooral ook een kans om de 
representatieve democratie te versterken. De band tussen kiezer en gekozene kan namelijk worden 
versterkt en de gemeenteraad krijgt meer mogelijkheden om sturing te geven aan het 
gemeentelijk beleid doordat er ook alternatieve invullingsvormen worden geboden. Ziet de regering 
met hen juist ook deze en andere kansen die het uitdaagrecht biedt voor versterking van de 
representatieve democratie? 
 
In een representatieve democratie is het essentieel dat niet alleen voorafgaand aan verkiezingen, 
maar ook tussentijds de verbinding wordt gemaakt met de samenleving en haar inwoners. Om het 
algemeen belang goed te kunnen duiden, moeten de diverse deelbelangen en opvattingen die in de 
samenleving aan de orde zijn bij de volksvertegenwoordigers bekend zijn. Zoals de leden van de 
ChristenUnie-fractie terecht constateren, draagt het uitdaagrecht hieraan bij. Alvorens een taak 
feitelijk wordt overgenomen zullen inwoners of andere initiatiefnemers hier immers contact over 
hebben met volksvertegenwoordigers, bestuurders en/of ambtenaren. In het antwoord op vraag 14 
is tevens ingegaan op de kansen die het uitdaagrecht biedt voor de kwaliteit van beleid. 
 
Dit wetsvoorstel heeft in meer algemene zin tot doel de representatieve en participatieve 
democratie beter aan elkaar te verbinden door gemeenteraden en andere decentrale 
volksvertegenwoordigende organen te stimuleren dat zij bij verordening heldere kaders over 
participatie scheppen; het belang daarvan is in de beantwoording van vraag 19 toegelicht.  
 
21 - Volt  
 
De leden van de Volt-fractie zijn het eens met de regering dat burgerparticipatie in een 
representatieve democratie meer behelst dan de gang naar de stembus tijdens verkiezingen. Deze 
leden zijn in dit kader dan ook positief dat de regering decentrale overheden middels de 
voorgestelde wetswijziging probeert te stimuleren heldere kaders voor burgers en 
volksvertegenwoordigers te scheppen in het vormgeven van burgerparticipatie in brede zin. 
Mede gezien de kritische opmerkingen van de Raad van State, vragen de leden van de Volt-fractie 
de regering of zij kan verduidelijken hoe de voorgestelde wetswijziging de representatieve 
democratie aanvult. Is de regering het eens met de constatering van de Raad van State dat in de 
voorliggende wetswijziging niet voldoende wordt ingegaan op de betekenis van het wetsvoorstel tot 
het functioneren van de representatieve democratie? Is de regering bereid dit uitgebreider te 
onderbouwen?  
 
Zoals aangegeven beoogt de regering met dit wetsvoorstel gemeenteraden en andere decentrale 
volksvertegenwoordigende organen te stimuleren om bij verordening heldere kaders over 
participatie te scheppen. Aangezien deze organen – gelet op het hoofdschap – zeggenschap 
hebben over de hoofdlijnen van het beleid en de verdeling van het budget ziet de regering voor 
hen een bepalende rol hierin weggelegd. Op deze manier zorgen de volksvertegenwoordigende 
organen zelf voor een goede aansluiting van de participatieve democratie op de representatieve 
democratie. Naar aanleiding van de opmerkingen van de Raad van State is in paragraaf 2.2 van de 
memorie van toelichting nader ingegaan op dit wetsvoorstel in verhouding tot de representatieve 
democratie. Zoals in de beantwoording van vraag 6 aan bod kwam, heeft dit wetsvoorstel niet tot 
doel het antwoord te bieden op het brede(re) vraagstuk dat ziet op het democratisch gehalte van 
het huidig bestel.  
 
22 - Volt
