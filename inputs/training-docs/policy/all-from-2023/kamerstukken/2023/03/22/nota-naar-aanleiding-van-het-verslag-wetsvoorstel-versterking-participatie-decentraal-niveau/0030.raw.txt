aanbestedingsrecht een algemene wettelijke regeling niet voor de hand ligt. Er is voor 
aanbestedende overheden daarentegen wel ruimte om in de criteria rekening te houden met 
kwaliteitskenmerken zoals de mate waarin tot samenwerking wordt gekomen of de kennis van 
lokale partijen wordt benut. Om initiatiefnemers op weg te helpen is in opdracht van het 
programma Democratie in Actie een Handreiking ‘Burgerinitiatieven & het aanbestedingsrecht 
opgesteld. Deze blijft beschikbaar.  
 
53 - CDA  
 
Daarnaast vragen de leden van de CDA-fractie of de voorziene wetswijziging van de Wet Markt en 
Overheid nog drempels kan opwerpen met betrekking tot dit wetsvoorstel. 
 
De Wet markt en overheid (hoofdstuk 4b Mededingingswet) is van toepassing als een 
bestuursorgaan goederen of diensten aanbiedt op een markt. Het verrichten van economische 
activiteiten door bestuursorganen is niet verboden, maar de Wet markt en overheid verbindt daar 
wel gedragsregels aan. De veelal belangrijkste gedragsregel is dat ten minste de integrale kostprijs 
van de economische activiteit aan de afnemers wordt doorberekend. Een bestuursorgaan kan wel 
besluiten dat bepaalde economische activiteiten plaats vinden in het algemeen belang (het 
algemeenbelangbesluit). In dat geval is de Wet markt en overheid niet van toepassing. Met het 
door de leden bedoelde voorstel tot wijziging van de Mededingingswet in verband met aanpassing 
41
van de bepalingen over markt en overheid worden onder andere motiveringseisen gesteld aan 
een algemeenbelangbesluit. Naast het codificeren van deze uit de Awb en jurisprudentie 
voortvloeiende vereisten aan de motivering van een algemeenbelangbesluit, wordt consultatie 
verplicht gesteld voordat een algemeenbelangbesluit wordt genomen en wordt evaluatie van zulke 
besluiten ingevoerd. Het wetsvoorstel tot wijziging van de Wet markt en overheid brengt er geen 
verandering in of bepaalde activiteiten naar hun aard onder de Wet markt en overheid vallen. Het 
onderhavige wetsvoorstel wijzigt niets ten aanzien van de huidige bepalingen en voorgestelde 
wijzigingen in de Wet markt en overheid. In de veelvormige praktijk van het faciliteren door een 
decentrale overheid van een initiatief van inwoners of maatschappelijke partijen kan sprake zijn 
van typische overheidstaken (overheidsprerogatieven) die niet kwalificeren als economische 
activiteiten. De Wet markt en overheid is in die gevallen niet van toepassing. Niet uit te sluiten is 
echter dat een decentrale overheid in dit kader in bepaalde situaties een economische activiteit 
verricht waarop de Wet markt en overheid van toepassing is.  In die gevallen hebben de decentrale 
overheden zich te houden aan de geldende regels van de Wet markt en overheid, tenzij er een 
algemeenbelangbesluit wordt genomen dat aan de daarvoor geldende voorwaarden voldoet. 
 
54 - SGP  
 
De leden van de SGP-fractie vragen in hoeverre het wetsvoorstel eraan kan bijdragen dat publieke 
taken vaker geprivatiseerd en gecommercialiseerd raken. Deze leden constateren dat de regering 
de mogelijkheid benoemt dat commerciële bedrijven gemeentelijke taken overnemen, al dan niet 
samen met burgers. Zij vragen in hoeverre volgens de regering aanvullende waarborgen nodig zijn 
een onwenselijke uitholling van publieke taken te voorkomen. 
 
Zoals in de beantwoording van de vragen 4, 11 en 12 uitgebreider is toegelicht, laat dit 
wetsvoorstel de ruimte aan de gemeenteraad om te beslissing of en onder welke voorwaarden 
commerciële partijen – al dan niet samen met inwoners – een publieke taak kunnen overnemen. In 
de praktijk vindt ook overleg tussen het verantwoordelijke bestuursorgaan en initiatiefnemers over 
het gewenste resultaat. Om een goede uitvoering van de taak te verzekeren kunnen bepaalde 
voorwaarden worden gesteld, bijvoorbeeld over transparantie, zorgvuldigheid en motivering van en 
(financiële) verantwoording over de taakuitvoering. 
 
5. Implementatie en flankerend beleid 
 
 
41
 Kamerstukken II 2021/22, 35985, nr. 1-3.
