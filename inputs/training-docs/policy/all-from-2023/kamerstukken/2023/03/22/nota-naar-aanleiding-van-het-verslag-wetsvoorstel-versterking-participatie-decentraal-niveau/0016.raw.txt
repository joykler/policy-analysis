Zie ook het antwoord op vraag 41 over het wegnemen van de praktische hobbels bij de toepassing 
van het uitdaagrecht. 
 
2.3.1. Randvoorwaarden bij participatie 
 
24 - VVD  
 
In de memorie van toelichting staat dat het belangrijk is dat lokale overheden zich ervan bewust 
zijn dat altijd slechts een deel van de samenleving participeert en dat deze groep niet altijd een 
goede afspiegeling van alle inwoners is. Als inwoners er bewust voor kiezen om niet te participeren 
dan is dat uiteraard een keus die gerespecteerd moet worden, maar voorkomen moet worden dat 
degenen die gebruik maken van het participatierecht een beperkte groep is. Hoe wordt bereikt dat 
van het participatierecht breed gebruik wordt gemaakt, zo vragen de leden van de VVD-fractie.  
 
Bij het wetsvoorstel zijn aandacht voor representativiteit en aandacht voor inclusiviteit belangrijke 
uitgangspunten voor participatie en maatschappelijk initiatief. Hoe we bereiken dat van de 
mogelijkheid om te participeren breed gebruik wordt gemaakt is een belangrijke vraag die leeft bij 
de decentrale overheden. Zoals aangegeven bij de beantwoording van vraag 23 is het 
ondersteunende beleid er ook op gericht om overheden te helpen bij hun inspanningen om de 
mening te horen van mensen die niet meteen zelf hun vinger opsteken of misschien zelfs al niet 
(meer) stemmen bij verkiezingen, weinig vertrouwen hebben in de politiek of overheid, of niet 
geloven dat ‘het systeem’ voor hen werkt.  
 
Het is belangrijk dat lokale overheden zich ervan bewust zijn dat vaak slechts een deel van de 
samenleving meedoet in participatieprocessen. Deze groep is niet altijd een goede afspiegeling van 
alle inwoners. Zo wordt in de praktijk de stem van bijvoorbeeld lager opgeleiden, migranten en 
jongeren vaak te weinig gehoord. Ook de Kinderombudsman vraagt in haar brief van 3 februari 
21
jl. aandacht voor de betrokkenheid van jongeren en kinderen bij de voorbereiding, uitvoering en 
evaluatie van het beleid van de decentrale overheden.  
 
Om een goede afspiegeling te bevorderen is het belangrijk participatie-instrumenten te gebruiken 
die aansluiten bij de groepen burgers die zich minder verbonden voelen met de huidige wijze 
waarop besluitvorming tot stand komt. De inzet van een mix van participatie-instrumenten is 
hierbij raadzaam. Dat kan bijvoorbeeld, zoals Jacobs voorstelt in een essay in opdracht van het 
22
ministerie van BZK, door middel van een tweetrapsracket van loting en selectie. In de eerste fase 
kunnen burgers uitgeloot worden en vervolgens krijgen ze een uitnodiging. Als ze willen 
deelnemen, vullen ze een enquête in en op basis van die enquête wordt een groep van deelnemers 
samengesteld die op belangrijke punten representatief is voor de Nederlandse bevolking. 
Daarnaast is er een belangrijke rol voor volksvertegenwoordigers weggelegd. In hun definitieve 
besluitvorming zouden zij niet alleen naar de uitkomst van een participatietraject kunnen kijken 
maar breder naar het algemeen belang in de samenleving. Op deze manier worden ook 
minderheidsstandpunten meegewogen.  
 
In het ondersteunend beleid zal vanuit BZK ook nadrukkelijk aandacht worden besteed aan de 
representativiteit en inclusiviteit van participatieprocessen, om decentrale overheden te helpen bij 
het betrekken van voor de overheid moeilijker bereikbare groepen. Dat helpt decentrale overheden 
hier invulling aan te geven op een wijze die past bij de lokale situatie. De regering ziet dat 
decentrale overheden, hoe lastig ook, er naar streven alle inwoners te betrekken. Zij proberen hen 
daarnaast gelijkwaardig aan een participatietraject te laten deelnemen. Om ervoor te zorgen dat 
alle relevante sociale groepen aan tafel kunnen zitten, is het van belang dat deze groepen vooraf 
geïdentificeerd worden. Het is goed om te onthouden dat als een participatietraject eenmaal 
gestart is, deze maar lastig weer kan wijzigen: dit moet dus goed doordacht worden aan het begin 
 
21
 De brief is opgenomen als bijlage bij de onderhavige nota naar aanleiding van het verslag. 
22
 K. Jacobs, ‘Hoe waarborg je representativiteit en inclusiviteit bij het inrichten van een burgerforum’, in: 
Verkenning van nationale burgerfora als democratisch gereedschap, Den Haag (2021), raadpleegbaar via: 
https://kennisopenbaarbestuur.nl/rapporten-publicaties/nationale-burgerfora/. 
16
