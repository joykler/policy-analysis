In paragraaf 4.3.3. van de memorie van toelichting valt te lezen dat als een verzoek van een 
initiatiefnemer neerkomt op de aanvraag van een beschikking, dan is de afwijzing een appellabel 
besluit, waartegen bestuursrechtelijke rechtsbescherming openstaat. Hoe is een verzoek van een 
initiatiefnemer te beschouwen? Is er altijd sprake van een beschikking? In welke situaties niet? De 
leden van de VVD-fractie vragen de regering om een verduidelijking. 
 
De juridische kwalificatie van een verzoek is afhankelijk van wat er nodig is om het beoogde 
initiatief te kunnen realiseren. Als initiatiefnemers bijvoorbeeld verzoeken om een financiële 
bijdrage, dat kan het verzoek kwalificeren als een aanvraag van een subsidie en dat is een 
beschikking. Als een verzoek in essentie neerkomt op een aanvraag voor een vergunning of 
ontheffing die nodig is om een initiatief te kunnen realiseren is eveneens sprake van een 
beschikking. In andere gevallen is een verzoek te vertalen naar een aanbod van een dienst – 
bijvoorbeeld vanwege een aanbesteding – waarbij de inwoners op contractuele basis een dienst 
verrichten tegen betaling. In die gevallen is er geen sprake van een appellabel besluit. Als voor de 
toekenning van een initiatief een aanbestedingsprocedure nodig is, dan kan ook tegen de 
gunningsbeslissing beroep ingesteld worden. 
 
49 - VVD  
 
De leden van de VVD-fractie vragen zich af in hoeverre het denkbaar is dat een taak aan inwoners 
wordt overgedragen, waarvoor geldt dat die inwoners een besluit moeten nemen dat vatbaar is 
voor bezwaar en beroep. Of is dat helemaal uitgesloten als het om de uitvoering van taken gaat? 
Deze leden vragen de regering daarop in te gaan.  
 
Voor de overdracht van publiekrechtelijke bevoegdheden om besluiten te nemen (delegatie) is een 
wettelijke grondslag nodig (artikel 10:15 Awb). In die gevallen neemt degene aan wie de 
bevoegdheid is overgedragen deze besluiten onder eigen verantwoordelijkheid en wordt 
aangemerkt als een bestuursorgaan. Vanwege het vereiste van een wettelijke grondslag en 
vanwege de consequenties hiervan voor de normering en rechtsbescherming voor de 
initiatiefnemers, verwacht de regering dat daadwerkelijke delegatie in de regel niet aan de orde zal 
zijn. Bij de beslissingen over besteding van geld, kan het evenwel voorkomen dat een initiatief 
aangemerkt wordt als een bestuursorgaan. Wij verwijzen de leden voor een toelichting hiervan 
naar de beantwoording van vraag 34. 
 
50 - VVD  
 
Verder vragen de leden van de VVD-fractie zich af in hoeverre inwoners bedrijven en andere 
instanties mogen inschakelen bij de uitvoering van de taken die zij van gemeenten hebben 
overgenomen?  
 
De voorgestelde wijzigingen in de organieke wetgeving staat er niet aan in de weg dat inwoners en 
maatschappelijke partijen bedrijven of andere instanties (al dan niet met een winstoogmerk) 
inschakelen voor de uitvoering. In de memorie van toelichting worden ook initiatieven genoemd 
waarin wordt samengewerkt met bedrijven. Gemeenten kunnen hier voorwaarden voor stellen om 
een goede uitvoering van de betreffende publieke taak te verzekeren, zoals in het antwoord op 
vraag 12 ook is beschreven. Dat kan bijvoorbeeld als een algemeen kader geregeld worden bij 
verordening. In het geval van een subsidiebesluit, vergunning of concessie die nodig is voor de 
uitvoering kunnen ook voorschriften of beperkingen worden verbonden, als daarvoor een wettelijke 
grondslag bestaat (bijvoorbeeld in een verordening). Als voor de uitvoering een contract wordt 
gesloten, dan kunnen daarin afspraken worden gemaakt over het inschakelen van derde partijen.  
 
4.3.4. Toepasselijkheid van wet- en regelgeving en publiekrechtelijke waarborgen 
 
51 - CDA  
 
28
