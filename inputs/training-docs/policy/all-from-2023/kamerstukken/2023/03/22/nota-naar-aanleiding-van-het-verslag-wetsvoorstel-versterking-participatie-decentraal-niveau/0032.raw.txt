Zie hierover het antwoord op de vragen 37 en 55. 
 
6. Verhouding tot hoger recht en nationale regelgeving 
 
6.1. Grondwet en Europees Handvest inzake lokale autonomie 
 
57 - SGP  
 
De leden van de SGP-fractie vragen een nadere duiding van de participatieve democratie als 
aanvullend op de representatieve democratie. Deze leden vragen of de regering de opvatting deelt 
dat de participatieve democratie juridisch gezien, anders dan bijvoorbeeld bij wettelijk 
gereguleerde referenda, ook altijd onder verantwoordelijkheid staat van de representatieve 
democratie en in die zin geen zelfstandige aanvullende functie hebben.  
 
De regering deelt die opvatting. Vanuit staatsrechtelijk oogpunt gaan de Grondwet en de organieke 
wetten primair uit van een representatieve of vertegenwoordigende democratie op decentraal 
niveau. Het grondwettelijk hoofdschap brengt tot uitdrukking dat de rechtstreeks gekozen 
volksvertegenwoordiging eindverantwoordelijk is voor de hoofdlijnen van het gemeentelijk beleid, 
42
waaronder ook het participatiebeleid. Daarom wordt met dit wetsvoorstel de zeggenschap over 
de kaders voor participatie van inwoners en andere belanghebbenden bij de voorbereiding, 
uitvoering en evaluatie van gemeentelijke taken bij de gemeenteraad belegd.  
 
6.2. Medebewindswetgeving en andere bijzondere wetgeving 
 
58 - SGP  
 
De leden van de SGP-fractie vragen hoe de specifieke regelingen van het uitdaagrecht, zoals voor 
bibliotheken, zich verhouden tot het uitgangspunt van het wetsvoorstel dat het aan de 
gemeenteraad is om te bepalen of en welke voorzieningen in aanmerking komen. Zou het dan niet 
voor de hand liggen om te volstaan met de algemene regeling van de Gemeentewet en af te zien 
van specifieke bepalingen in andere wetgeving? 
 
Dit wetsvoorstel bevat voor de Gemeentewet en de andere organieke wetten een bescheiden 
regeling. Het doel is de organieke wetgeving zo aan te passen dat het uitdrukking geeft aan de 
bestaande praktijk waarin gebruik wordt gemaakt van een grote verscheidenheid en combinaties 
aan vormen van participatie. In de memorie van toelichting (para. 4.3.4) is toegelicht dat de 
mogelijkheid om een medebewindstaak feitelijk over te nemen onder meer zal afhangen van de 
ruimte die de bijzondere medebewindswet laat. Het kan bijdragen aan de rechtszekerheid van 
inwoners als in die medebewindswetgeving expliciet duidelijkheid wordt geboden of die ruimte er al 
dan niet is. De Wet maatschappelijke ondersteuning 2015 (Wmo 2015) en de Wet stelsel openbare 
bibliotheekvoorzieningen (Wsob) stellen buiten twijfel dat inwoners en maatschappelijke 
initiatieven een verzoek kunnen doen om de uitvoering van taken op grond van deze wetten over 
te nemen en hier wordt ook gebruik van gemaakt. Ook wordt in de betreffende bepalingen de 
mogelijkheid geschapen om bij algemene maatregel van bestuur hierover regels te stellen, mocht 
dat nodig zijn. De regering ziet het daarom niet als problematisch als medebewindswetgeving een 
op de in die wetgeving geregelde taken toegespitste regeling bevat. Gezien de grote 
verscheidenheid in de aard van medebewindstaken past het bovendien niet om het uitdaagrecht 
uitputtend te regelen in de Gemeentewet en de andere organieke wetten. 
 
7. Gevolgen 
 
7.1. Gevolgen voor decentrale overheden 
 
59 - VVD  
 
42
 Zie ook voetnoot 5.
