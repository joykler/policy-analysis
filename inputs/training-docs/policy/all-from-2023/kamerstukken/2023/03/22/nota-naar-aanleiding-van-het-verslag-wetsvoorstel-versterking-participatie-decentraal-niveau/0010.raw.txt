voorschriften bij de verlening van een subsidie, vergunning of concessie, of algemeen gelden op 
grond van een decentrale (participatie)verordening. Denkbaar is dat het bestuur voorwaarden stelt 
die transparantie, zorgvuldigheid en motivering van en (financiële) verantwoording over de 
taakuitvoering beogen te borgen. Daarnaast kunnen voor de uitvoering ook andere bijzondere 
regelcomplexen gelden, in het voorbeeld van de overname van het beheer van een gemeentelijk 
zwembad valt te denken aan wettelijke normen die de kwaliteit van zwembadwater borgen en die 
door eenieder die een zwembad beheert in acht moeten worden genomen.  
 
Indien initiatiefnemers deze afspraken over de uitvoering van de taken niet nakomen, of de 
toepasselijke wettelijke voorschriften niet naleven, dan wel fouten maken bij de uitvoering, dan 
kan het bestuur hier in het kader van het bestuursrechtelijk toezicht op de naleving of nakoming 
van contractuele voorwaarden op acteren. Bij strafbare feiten kan aangifte worden gedaan. In 
voorkomende gevallen kunnen initiatiefnemers ook civielrechtelijk aansprakelijk worden gesteld 
door de overheid of getroffen derden voor eventuele schade als gevolg van een onrechtmatige 
daad of het niet nakomen van een overeenkomst. Bij de voorbereiding van een initiatief kunnen de 
overheid en initiatiefnemers samen vroegtijdig in kaart brengen wat de mogelijke 
aansprakelijkheidsrisico’s zijn en hoe onverhoopte schade kan worden gedekt, bijvoorbeeld met 
11
een verzekering. Dit wetsvoorstel leidt niet tot wijziging van de civielrechtelijke of strafrechtelijke 
aansprakelijkheidsregels.  
 
In algemene zin geldt dat het college van B en W en de burgemeester over de uitvoering van hun 
taken verantwoording blijven afleggen aan de gemeenteraad, ook als zij de feitelijke uitvoering aan 
12
inwoners, maatschappelijke partijen of andere derden laten (artikel 169 en 180 Gemeentewet). 
Het gebruik van het uitdaagrecht wijkt in die zin niet af van de situatie waarin bijvoorbeeld de 
gemeente een bedrijf inschakelt voor het groenonderhoud of het beheer van het gemeentelijk 
zwembad. Ook kunnen inwoners met klachten over de uitvoering terecht bij de ombudsman. 
Ten slotte kan het verantwoordelijk bestuursorgaan de feitelijke uitvoering van de taak ook weer 
terugnemen of de afspraken met initiatiefnemers wijzigen als de gemeenteraad daarom vraagt of 
uit eigen beweging, als dat nodig is voor het goed vervullen van de taak. Afhankelijk van de 
gekozen vorm kunnen daar voorwaarden aan verbonden zijn in de (participatie)verordening of in 
een contract.  
 
13 - VVD  
 
Enerzijds kunnen met het uitdaagrecht taken worden overgenomen, anderzijds kunnen er tussen 
gemeenten en inwoners ook afspraken over het uitvoeren van taken worden gemaakt. In het 
laatste geval is er sprake van een “samenwerkingsrecht”. Betekent het “samenwerkingsrecht” dat 
gemeenten en inwoners bepaalde taken samen oppakken en onderling een werkverdeling maken? 
De leden van de VVD-fractie vragen dat te verduidelijken en verder hebben zij bij dit onderdeel 
mutatis mutandis dezelfde vragen als hiervoor gesteld, onder andere over de aansprakelijkheid.  
 
Nederland kent een lange politiek-bestuurlijke traditie van samenwerken. De regering constateert 
dat op veel plekken in ons land initiatiefnemers samen met gemeenten op zoek gaan naar 
manieren waarop collectieve voorzieningen het beste kunnen worden uitgevoerd. Soms leidt dit tot 
het feitelijk overnemen van publieke taken, al dan niet met bijbehorend budget, en soms leidt dit 
tot afspraken over samenwerking – waarbij bijvoorbeeld een werkverdeling wordt gemaakt – bij 
het uitvoeren van publieke taken tussen inwoners en gemeente. In de Nederlandse context is dit 
een continuüm en geen strikte scheiding en daarom wordt geen specifiek onderscheid gemaakt 
13
tussen het uitdaagrecht en het samenwerkingsrecht.   
 
 
11
 Vgl. W. den Ouden, G. Boogaard en E.M.M.A. Driessen, Right to Challenge. Een studie naar de mogelijkheden 
voor een algemene regeling voor het «Right to Challenge» en andere burgerinitiatieven in Nederland, Leiden: 
Universiteit Leiden 2019 (online raadpleegbaar via https://kennisopenbaarbestuur.nl/rapporten-
publicaties/right-to-challenge-eindrapport-2019/), p. 49-50).   
12
 Hetzelfde geldt voor de besturen van de provincies (artikel 167 en 179 Provinciewet), waterschappen (artikel 
89 en 97 Waterschapswet) en de openbare lichamen in Caribisch Nederland (artikel 171 en 182 Wet openbare 
lichamen Bonaire, Sint Eustatius en Saba).   
13
 Zie ook Kamerstukken II 2019/20, 35300-VII, nr. 49.  
10
