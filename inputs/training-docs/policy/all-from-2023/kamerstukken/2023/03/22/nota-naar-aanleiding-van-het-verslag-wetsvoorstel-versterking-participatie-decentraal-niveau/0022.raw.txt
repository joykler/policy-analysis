De leden van de D66-fractie en het lid van de BBB-fractie vragen aan de regering welke 
uitvoeringstaken van de burgemeester, wettelijk gezien, kunnen worden overgenomen door 
inwoners of maatschappelijke organisaties.  
 
De gemeenteraad kan regels stellen voor de betrokkenheid van inwoners en maatschappelijke 
partijen bij taken die de burgemeester uitvoert. Het begrip ‘taak’ moet breed worden opgevat; het 
kan gaan om alle soorten beslissingen en handelingen. De burgemeester heeft wettelijke taken op 
het terrein van de handhaving openbare orde, maar kan ook breder betrokken zijn bij de 
leefbaarheid en veiligheid in de gemeente. In de memorie van toelichting is aangegeven dat de 
overname van een taak niet voor de hand ligt als de aard van de taak zich er niet voor leent om de 
feitelijke uitvoering (deels) uit te besteden aan een inwoner of maatschappelijke partij (para. 
4.3.4). Te denken valt aan de bevoegdheden die de burgemeester heeft om een crisismaatregel te 
nemen op grond van de Wet verplichte GGZ. Daarnaast is het soms niet mogelijk om een taak te 
laten uitvoeren door een ander dan de overheid, omdat dit in strijd is met de wet. Voor een aantal 
publiekrechtelijke bevoegdheden op het terrein van de openbare orde geldt bijvoorbeeld op grond 
van artikel 177, tweede lid, en 178, tweede lid, Gemeentewet een mandaatverbod voor 
politieambtenaren, respectievelijk een delegatieverbod voor bestuurscommissies. Ook is voor een 
goede uitvoering van die wettelijke bevoegdheden soms een specifieke (informatie)positie vereist 
die uitsluitend voor de burgemeester geregeld is. Gelet op het voorgaande zal de wet in de weg 
staan aan het daadwerkelijk overnemen van de wettelijke taak van de burgemeester om de 
openbare orde te handhaven.  
 
Dat neemt niet weg dat in het bredere veiligheids- en leefbaarheidsdomein wel initiatieven zijn 
ontplooid, zoals projecten om het horecagebied veiliger te maken, (digitale) buurtpreventie, het 
29
project ‘Buurt Bestuurt’ in Rotterdam en projecten met buurtvaders. In deze projecten signaleren 
inwoners problemen die zij willen aanpakken, zij praten mee over de oplossingen en ondernemen 
ook zelf actie. De wettelijke taken van de burgemeester staan in principe niet in de weg aan dit 
type initiatieven.   
 
Ten slotte heeft de burgemeester ook nog taken die zien op een goed en zorgvuldig functioneren 
van de gemeente, zoals de goede samenwerking van de gemeente met andere overheden, de 
zorgvuldige behandeling van bezwaarschriften en klachten, of de bevordering van de bestuurlijke 
integriteit (artikel 170 Gemeentewet). Het laat zich moeilijk indenken dat inwoners die taken 
overnemen, maar juist omdat bij de initiatieven van onderop bedacht worden, is het ook niet op 
voorhand uit te sluiten dat er ruimte is voor inwonerinitiatieven – al dan niet samen met de 
burgemeester – waardoor uitvoering van die taken beter gebeurd. 
 
36 - ChristenUnie  
 
De leden van de ChristenUnie-fractie vinden het verstandig dat de regering voor de specifieke 
reikwijdte van het uitdaagrecht ruimte wil laten voor de lokale context. Dat betekent inderdaad dat 
niet op voorhand wordt opgelegd waar uitdaagrecht wél en waar níet van toepassing zou moeten 
zijn. Waar deze leden de regering naar vragen is de keuze om niet eenduidig vast te leggen dat 
gemeenten, provincies, waterschappen en de bijzondere gemeenten een uitdaagrechtverordening 
opstellen. Zou dit niet ook mooi aansluiten op de bestaande wetsartikelen, zoals artikel 150 
Gemeentewet, die ook al bepalen dat er inspraakverordeningen zijn? Zij zien zich in deze vraag ook 
bevestigd door de memorie van toelichting die stelt dat het wetsvoorstel beoogt vast te leggen dat 
op decentraal niveau wordt bepaald hoe ruimte kan worden gegeven aan initiatieven van inwoners 
en maatschappelijke partijen. Zij houden dan ook het warme pleidooi af te stappen van de 
voorwaardelijke bepaling die nu is geformuleerd. 
 
Het uitdaagrecht is een bijzondere vorm van participatie en biedt – zoals nader toegelicht in het 
antwoord op vraag 14 – kansen voor de kwaliteit van (de uitvoering van) beleid. Tegelijkertijd is 
het niet de enige participatievorm die bij kan dragen aan de kwaliteit van het beleid. Met het nu 
 
29
 Bijvoorbeeld beschreven in de uitgave ‘Burgerparticipatie in veiligheid’, Justitiële verkenningen 2016, nr. 5.
