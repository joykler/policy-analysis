Mag een gemeente overigens een verzoek tot overname van taken weigeren of moet dat verzoek 
altijd worden gehonoreerd als het voldoet aan de voorwaarden, zoals gesteld in de gemeentelijke 
verordening? Gaarne krijgen de leden van de VVD-fractie een reactie van de regering. 
 
Een gemeente mag een verzoek tot overname van taken weigeren binnen de gestelde kaders voor 
beoordeling van deze verzoeken. Met dit wetsvoorstel beoogt de regering te stimuleren dat door 
middel van een verordening voorzienbaar wordt voor inwoners en maatschappelijke partijen welke 
afweging het bestuur maakt bij de toekenning of weigering van verzoeken over uitdagingen en 
andere vormen van participatie. Dit zijn algemeen verbindende voorschriften. Tevens mogen 
toepasselijke (bijzondere) wet- en regelgeving en de aard van de taak zich niet verzetten tegen 
overname door inwoners of maatschappelijke partijen.  
 
Als aan het bestuur beleidsvrijheid wordt gelaten bij die besluitvorming, dan kunnen in aanvulling 
hierop ook beleidsregels gelden. Het bestuursorgaan beslist volgens die beleidsregels, tenzij dat 
voor belanghebbenden wegens bijzondere omstandigheden onevenredige gevolgen zou hebben in 
verhouding tot de met de beleidsregel te dienen doelen (artikel 4:84 Awb). Bij een concrete 
uitdaging beslist het bevoegde bestuursorgaan binnen die kaders of diens taak beter uitgevoerd 
kan worden door de initiatiefnemers en of een initiatief gehonoreerd kan worden. Zoals in de 
beantwoording van vraag 11 is toegelicht, vindt in de praktijk over de toekenning van een verzoek 
ook veelal overleg plaats tussen het bestuursorgaan en de initiatiefnemers over het gewenste 
resultaat en of per saldo sprake is van voldoende voordelen ten opzichte van de bestaande situatie. 
 
4.2. Modernisering: van inspraakverordening naar participatieverordening 
 
40 - GroenLinks  
 
De leden van de fractie van GroenLinks zouden graag een nadere toelichting van de regering 
ontvangen van de te verwachten praktische verandering wanneer de inspraakverordening wordt 
vervangen door een participatieverordening. Decentrale overheden blijven immers zelf de 
mogelijkheid houden om de verordening in te vullen. Op basis waarvan heeft de regering de 
verwachting dat deze wijziging in de praktijk gaat zorgen voor een versterking van de participatie? 
 
Wij verwijzen naar de beantwoording van vraag 1. 
 
4.3. Het uitdaagrecht en participatie bij de feitelijke uitvoering van publieke taken 
 
41 - GroenLinks  
 
De leden van de fractie van GroenLinks zijn voorstander van het wettelijk verankeren van het 
uitdaagrecht en zijn blij dat dit nu in de wet wordt opgenomen. Deze leden hebben nog wel vragen 
over de praktische invulling. Er worden nu in de praktijk veel praktische en juridische 
belemmeringen ervaren bij het uitdaagrecht. Met deze wetswijziging wordt dit deels weggenomen, 
maar blijven er grote praktische hobbels bestaan. Hoe moeten die volgens de regering worden 
geslecht? Hoe kan ervoor gezorgd worden dat de wetswijziging het uitdaagrecht in de praktijk 
versterkt? Graag een nadere toelichting van de regering hierover.  
 
Deels zijn de praktische hobbels terug te voeren op onzekerheid over de verwachtingen bij het 
uitdaagrecht. Dit wetsvoorstel beoogt de praktijk op dit punt te versterken door te bevorderen dat 
decentrale overheden heldere kaders en spelregels voor participatie opstellen die passen bij de 
lokale omstandigheden. Dit komt de formele zekerheid, verwachtingen en transparantie ten goede. 
In samenwerking met het Netwerk Uitdaagrecht en andere partners zoals LSA en LvKK is expertise 
en ondersteuning beschikbaar voor decentrale overheden om hen in staat te stellen toepassing van 
31
het uitdaagrecht in de praktijk te brengen.  
 
 
31
 Zie daarover www.lokale-democratie.nl/uitdaagrecht/handvatten-voor-startende-gemeenten.
