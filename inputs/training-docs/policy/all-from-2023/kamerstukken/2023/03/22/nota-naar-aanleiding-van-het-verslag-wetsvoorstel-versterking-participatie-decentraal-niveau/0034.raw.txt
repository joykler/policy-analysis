burgerparticipatie door decentrale overheden. Hierbij gaat het zowel om de juridische als 
beleidsmatige verankering. De juridische verankering heeft betrekking op de juridische 
verordeningen die zicht geven op welke beleidsterreinen participatie zich richt, welke 
participatievormen er ingezet worden en binnen welke kaders. De beleidsmatige verankering heeft 
betrekking op de beleidsnota’s die door bestuursorganen zijn vastgesteld over participatie en de 
kaders daarvan. Naast verankeringen in documenten (‘de papieren realiteit’) zijn uitvoering en de 
partijen die daarbij betrokken zijn ook van belang, te weten de decentrale overheden en de 
burgers. Bij lokale overheden gaat het zowel om de leden van de bestuursorganen als de 
ambtenaren die direct met de participatievormen te maken krijgen. Met betrekking tot de burgers 
zijn zowel participerende als niet-participerende burgers van belang. De eerste groep draagt bij 
aan de evaluatie van de uitvoering van burgerparticipatie, terwijl de laatste groep zicht biedt in 
hoeverre participatie het algemene nut dient.  
 
64 - CDA  
 
De leden van de CDA-fractie vragen welke rol het Kennisnetwerk voor participatie en uitdaagrecht, 
dat gemeenten, provincies, waterschappen, bewonersinitiatieven en maatschappelijke organisaties 
ondersteunt, bij de implementatie van het voorliggende wetsvoorstel speelt. 
 
Het Kennisnetwerk voor participatie en uitdaagrecht is de opvolger van het landelijk Netwerk Right 
to Challenge. Het verzamelt informatie en kennis over het uitdaagrecht en deelt dit met 
maatschappelijke organisaties, inwoners en betrokkenen van overheden. Het ondersteunt 
decentrale overheden met kennisontwikkeling en bijeenkomsten. Het is een van de partners uit het 
netwerk van Democratie in Actie en werkt samen met het ministerie van BZK en met de VNG. Bij 
de implementatie van het onderhavige wetsvoorstel blijft het kennisnetwerk een belangrijke 
samenwerkingspartner vanwege de opgebouwde expertise en het uitgebreide netwerk bij 
decentrale overheden. 
 
65 - CDA  
 
Ten slotte vragen de leden van de CDA-fractie, in hoeverre de rijksoverheid decentrale overheden 
gaat ondersteunen bij de uitvoering van het voorliggende wetsvoorstel. Is de regering bereid de 
kosten hiervoor te betrekken bij de besluitvorming over dit wetsvoorstel? 
 
De regering hecht eraan om op te merken dat zij het als haar taak ziet om decentrale overheden te 
ondersteunen bij de implementatie van dit wetsvoorstel. Dat staat dan ook niet op zichzelf, maar 
wordt ondersteund met beleid zoals ook toegelicht op het antwoord onder vraag 1. Gemeenten, 
provincies, waterschappen en de openbare lichamen in Caribisch Nederland zullen na 
inwerkingtreding hun inspraakverordening moeten aanpassen in een participatieverordening. Dit 
betreft een eenmalige inspanning die onderdeel is van de autonome taakuitoefening van decentrale 
overheden en kan grotendeels in de reguliere processen worden meegenomen. Vanzelfsprekend 
vergt het ontwikkelen en de implementatie van de nieuwe participatieverordening voor sommige 
decentrale overheden extra inspanning. Daarom zal de regering voor en na inwerkingtreding van 
dit wetvoorstel via ondersteunend beleid de implementatie ondersteunen. In het geval van de 
openbare lichamen in Caribisch Nederland zal het ministerie van BZK, binnen de daarvoor 
beschikbare middelen, bezien in hoeverre Bonaire, Sint Eustatius en Saba aanvullend gerichte 
ondersteuning nodig hebben.  
 
9. Advies en consultatie 
 
66 - D66  
 
De leden van de D66-fractie hebben met interesse kennisgenomen van de adviezen van de VNG, 
het IPO, de UWV en de bestuurscolleges van Bonaire en Saba. Deze leden vragen aan de regering 
om een nadere toelichting te geven op de uitvoeringsconsequenties voor decentrale overheden, 
34
