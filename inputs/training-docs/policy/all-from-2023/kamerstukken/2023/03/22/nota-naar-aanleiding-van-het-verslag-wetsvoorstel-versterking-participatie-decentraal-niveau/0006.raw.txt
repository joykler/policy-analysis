Ook de werking van de democratie en het functioneren van de overheid is één van de verklaringen 
voor het ‘afhaken’. Het verruimen van de mogelijkheden van inwoners om tussen verkiezingen 
door invloed uit te oefenen door middel van uiteenlopende vormen van participatie is één van de 
maatregelen die de democratie kan versterken. Met de leden van de SP-fractie is de regering het 
eens dat een belangrijk aandachtspunt is dat participatie niet de invloed van één groep vergroot.  
Relevante uitgangspunten voor behoorlijke participatie zijn dan ook gelegen in het waarborgen van 
de representativiteit en inclusiviteit. Wij verwijzen de leden naar het antwoord op vraag 23 en 24 
voor een toelichting van de ondersteuning die hiervoor geboden wordt. 
 
Met het onderhavige wetsvoorstel beoogt de regering niet het antwoord te bieden op het brede(re) 
vraagstuk dat ziet op het functioneren van de democratie in het huidige bestel zoals bijvoorbeeld 
gesignaleerd door de Afdeling advisering van de Raad van State in haar advisering bij dit 
wetsvoorstel. Die brede thematiek gaat de reikwijdte van dit wetsvoorstel te buiten en wordt in het 
kader van de opvolging van de Staatscommissie Parlementair Stelsel bezien. Als gevolg daarvan 
zijn op centraal niveau de inspanningen onder meer gericht op het jaarlijks versterken van het 
verkiezingsproces – zo treedt per 1 januari 2023 de Wet nieuwe procedure vaststelling 
8
verkiezingsuitslagen en de Wet kiescollege niet-ingezetenen in werking. Ook hebben de ministers 
van BZK en Rechtsbescherming de invoering van constitutionele toetsing ter hand genomen door 
toezending van de hoofdlijnenbrief van 1 juli 2022 en het (geplande) overleg daarover in beide 
Kamers. In het verlengde van het coalitieakkoord versterkt dit kabinet daarnaast burgerparticipatie 
en burgerinitiatieven op nationaal en decentraal niveau. Daarbij wordt de mogelijkheid verkend om 
een nationaal burgerforum over energie en klimaat te organiseren en een nationaal burgerforum 
over het thema vergrijzing. Bovendien wenst de regering het kiesstelsel aan te passen zodat de 
voorkeursstemmen van kiezers zwaarder gaan wegen. 
 
7 - GroenLinks  
 
De leden van de fractie van GroenLinks zien het versterken van participatie als een belangrijke 
aanvulling op de representatieve democratie omdat door middel van participatie in de voorfase van 
besluitvorming inwoners betrokken worden bij het vormgeven van beleid. Het kan daarmee de 
band tussen overheid en burgers versterken en voorkomen dat inwoners het gevoel hebben dat zij 
niet betrokken zijn bij belangrijke zaken in hun leefomgeving. De door de regering voorgestelde 
wetswijziging kan volgens deze leden bijdragen aan het versterken van de participatie. De vraag is 
wel of dit wetsvoorstel daarvoor voldoende is.  
 
Dit wetsvoorstel heeft tot doel de betrokkenheid van inwoners en andere belanghebbenden bij de 
voorbereiding, uitvoering en evaluatie van beleid in gemeenten, provincies, waterschappen en 
openbare lichamen in Caribisch Nederland te stimuleren. Door de inspraakverordening te 
moderniseren en te verbreden naar een participatieverordening zijn de decentrale overheden 
immers gehouden keuzes te maken over welke vormen van participatie zij gebruik willen maken. 
Het wetsvoorstel beoogt ook te bevorderen dat decentrale overheden heldere kaders en spelregels 
voor participatie opstellen die passen bij de lokale omstandigheden. Dit komt de formele zekerheid, 
verwachtingen en transparantie ten goede. De verwachting is dat dit tot minder juridische 
procedures achteraf leidt. In reactie op de vraag van de leden van de fractie van GroenLinks 
benadrukt de regering dat het wetsvoorstel niet op zichzelf staat, maar gepaard gaat met het 
ondersteunen van de decentrale overheden zodat zij geholpen worden bij de implementatie in de 
praktijk en van elkaar kunnen leren. Voor een toelichting hierop verwijzen wij de leden naar de 
beantwoording van vraag 1.  
 
8 - ChristenUnie  
 
De leden van de ChristenUnie-fractie zijn enthousiast over voorliggend voorstel en zien het ook in 
de bredere context van een breder pakket aan maatregelen dat nodig is om de democratische 
 
8
 De onderdelen die betrekking hebben op de waterschappen treden op een later moment in werking, Stb. 
2022, 341.
