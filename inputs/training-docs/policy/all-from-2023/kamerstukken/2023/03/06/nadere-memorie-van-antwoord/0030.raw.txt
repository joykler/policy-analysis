Hierover laat het kabinet zich adviseren door het OMT. Naast het beoogde epidemiologische effect 
hebben maatregelen ook andere, veelal negatieve, (neven)effecten op de maatschappij en de economie. 
Ook over deze neveneffecten laat het kabinet zich door deskundigen adviseren. Tijdens de huidige 
coronapandemie wordt dat sinds de zomer van 2022 gedaan door het MIT. 
 
Bij de besluitvorming over de maatregelen wordt een weging gemaakt tussen mogelijke 
gezondheidseffecten als gevolg van het moeten uitstellen van (planbare) zorg aan de ene kant en sociale, 
maatschappelijke en economische (SME) effecten van de te nemen maatregelen aan de andere kant. Bij 
het nemen van maatregelen is het dus steeds zoeken naar de balans en proportionaliteit tussen enerzijds 
het effectief bestrijden van de A1-infectieziekte en anderzijds het zoveel mogelijk beperken van 
negatieve maatschappelijke (neven)effecten. 
 
Het wetsvoorstel gaat echter over de bestrijding van de epidemieën van infectieziekten behorend tot 
groep A1 of een directe dreiging daarvan. Het kabinet ziet deze adviezen als een belangrijke les voor 
toekomstige epidemieën, maar het is mogelijk dat een andere epidemie vraagt om andere typen 
adviezen en onderzoeken. 
 
Het wetsvoorstel garandeert toegang voor minstens één familielid bij een in een zorglocatie verblijvende 
persoon en ook familieleden of naasten in geval van aanstaand overlijden. Hoe ziet de regering de 
afweging van risico’s voor de bezoekende naaste? Is er in dit geval een ‘zorgplicht’ voor de zorgaanbieder 
of wellicht voor de overheid om bezoekende naasten te beschermen tegen infectie en ziekte? Wat zijn de 
verplichtingen en voor wie met betrekking tot persoonlijke beschermingsmaatregelen te gebruiken door 
de bezoeker? 
 
Een bezoekende naaste kan bij de betreffende zorgaanbieder informeren welke maatregelen er door de 
zorgaanbieder op de zorglocatie worden genomen. Op grond van de verkregen informatie kan de 
bezoekende naaste zelf de afweging maken om al dan niet op bezoek te gaan. Op de zorgaanbieder rust 
een zorgplicht die inhoudt dat de zorgaanbieder ervoor dient te zorgen dat bezoekers die aanwezig zijn 
op de zorglocatie de bij artikel 58f tot en met 58i gestelde regels redelijkerwijs in acht kunnen nemen. De 
invulling van deze zorgplicht zal grotendeels door zelfregulering gebeuren. Handreikingen, zoals 
bijvoorbeeld de handreiking “Bezoek en sociaal contact” voor de verpleeghuissector, kunnen behulpzaam 
zijn bij het invullen van die zorgplicht. Het kan zijn dat de getroffen maatregelen onvoldoende zijn en 
daarom heeft de zorgaanbieder de bevoegdheid om beperkingen of voorwaarden te stellen aan de 
toegang tot de zorglocatie indien dit noodzakelijk is om verspreiding van de betreffende ziekteverwekker 
naar dan wel vanuit de zorglocatie tegen te gaan. Het gaat daarbij om personen die niet bij de zorg, 
jeugdhulp of maatschappelijke ondersteuning betrokken zijn of die geen mantelzorger zijn. De 
maatregelen, eventueel in combinatie met beperking of voorwaarden aan toegang tot de zorglocatie 
hebben als doel bewoners en personeel te beschermen, maar beschermen daardoor ook bezoekers. 
Immers alle maatregelen en beperkingen worden genomen om verspreiding van de betreffende 
ziekteverwekker tegen te gaan. 
 
Het kan zijn dat gegeven de lokale situatie bezoekers gevraagd worden persoonlijke 
beschermingsmiddelen te dragen ter bescherming van de bewoners en personeel van de instelling met 
als doel verspreiding van de ziekteverwekker tegen te gaan. De instelling stemt zijn beleid af met 
vertegenwoordigers van cliënten en personeel. Het kan daarom zo zijn dat de instelling ook aan 
bezoekers medewerking vraagt om ter bescherming van bewoners en personeel beschermingsmiddelen 
te dragen. 
Vragen en opmerkingen van de leden van de PVV-fractie 
 
De fractieleden van de PVV merken op dat de memorie van toelichting op pagina 3 stelt: “Infectieziekten 
met pandemisch potentieel kunnen indien het belang van de volksgezondheid dit vordert in groep A1 
worden geplaatst.” Kan de regering aangeven hoe en op basis van welke concreet toetsbare indicatoren 
“pandemisch potentieel” en “het belang van de volksgezondheid” bepaald worden?
