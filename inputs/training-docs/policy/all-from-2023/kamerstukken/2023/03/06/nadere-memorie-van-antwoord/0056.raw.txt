Het kader moet ervoor zorgen dat een zekere mate van consistentie geborgd blijft tijdens de gefaseerde 
aanpassing van de wet- en regelgeving.  
In het kader wordt eveneens aangekondigd dat het kabinet wil toewerken naar een overzichtelijk en 
samenhangend stelsel van (staats)nood- en crisisrecht. Daarom is het kabinet nu bezig met een 
inventarisatie van ontbrekende noodbevoegdheden en/of noodwetgeving. Daarna wordt een routekaart 
opgesteld. In deze routekaart zullen betrokken departementen duidelijk maken welke noodwetgeving zij 
wanneer in de komende jaren willen moderniseren. Dan zal ook worden bezien of en op welke termijn de 
Wpg in overeenstemming gebracht kan worden met de in december jl. gepresenteerde uitgangspunten 
voor het (staats)nood- en crisisrecht. Deze routekaart zal naar verwachting voor de zomer worden 
opgeleverd. Betrokken bewindspersonen zullen vervolgens – met inachtneming van dit kader en de 
interdepartementale routekaart – wetgeving voorbereiden om bestaande noodbevoegdheden te 
actualiseren, waar nodig aanvullende noodbevoegdheden te introduceren en verouderde 
noodbevoegdheden te schrappen.  
 
Vragen en opmerkingen van de leden van de PvdD-fractie 
 
1. In de Wpg zijn geen voorschriften opgenomen die betrekking hebben op het weerbaar maken van 
mensen tegen de impact van pandemische ziekten. Deelt de regering het oordeel van de leden van 
de PvdD-fractie dat een gezonde levensstijl van belang is om een overbelasting van de 
gezondheidszorg te voorkomen indien grote groepen besmet raken met ziekten die kunnen leiden tot 
opname in ziekenhuizen? Zo nee, waarom niet? Zo ja, vloeit dan niet uit artikel 22, eerste lid van de 
Grondwet en het bepaalde in artikel 1, aanhef en onder c van de Wpg voort dat maatregelen die 
gericht zijn op preventie in de Wpg dienen te worden geregeld? 
 
De regering deelt de opvatting dat een gezonde levensstijl van belang is voor de gezondheid van 
Nederlanders en ook kan bijdragen aan een vermindering van het zorggebruik. Tijdens een pandemie 
kunnen bepaalde gezondheidsaandoeningen die beïnvloed kunnen worden door een gezonde leefstijl, 
het risico op een ernstig beloop van een infectie vergroten. Het is wel goed om daarbij te bedenken 
dat de risico’s per infectieziekte en dus ook per epidemie of (dreigende) epidemie van een A1-
infectieziekte kunnen verschillen en dat niet alle gezondheidsaandoeningen die het risico op een 
ernstig beloop vergroten, beïnvloed kunnen worden door een gezonde leefstijl. 
 
De Wpg is een van de stelselwetten die bijdraagt aan de bevordering van de volksgezondheid zoals 
genoemd in artikel 22 van de Grondwet. In artikel 2 van de Wpg staat dat de colleges van 
burgemeester en wethouders de totstandkoming en de continuïteit van en de samenhang binnen de 
publieke gezondheidszorg bevorderen en specifiek dat zij bijdragen aan de opzet, uitvoering en 
afstemming van preventieprogramma’s, met inbegrip van programma’s voor de 
gezondheidsbevordering (lid 2d). In artikel 3 staat dat de minister van VWS zorgdraagt voor de 
instandhouding en verbetering van de landelijke ondersteuningsstructuur. In de Wpg zijn verder ook 
op preventie gerichte bepalingen opgenomen over jeugdgezondheidszorg en 
ouderengezondheidszorg. 
 
Op 6 februari 2023 is de Tweede Kamer ook geïnformeerd over het Gezond en Actief Leven Akkoord 
dat samen met de VNG, Zorgverzekeraars Nederland en GGD GHOR Nederland is gesloten, en de 
 120
bijbehorende specifieke uitkering. Dat sluit direct aan op de verantwoordelijkheden in de Wpg. 
 
2. In de Wpg zijn geen voorschriften opgenomen die betrekking hebben op het bevorderen – door 
middel van voorschriften of door financiële ondersteuning van overheidswege – van aanpassingen 
van woningen, kantoren, schoollokalen, theater, concert- en bioscoopzalen en andere publieke 
ruimten teneinde de onderlinge besmetting van daarin verblijvende personen te voorkomen. Tijdens 
de coronacrisis is aan de orde geweest dat bijvoorbeeld ventilatie van belang bleek te zijn met het 
 
120
 Kamerstukken II 2022/23, 32793, nr. 653. 
56
