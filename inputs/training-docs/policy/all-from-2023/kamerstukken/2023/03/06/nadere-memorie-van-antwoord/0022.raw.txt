Voorts bevat het wetsvoorstel een noodbevoegdheid (artikel 58d), waarvan in de daar gegeven 
omstandigheden gebruik kan worden gemaakt voor zover een maatregel is vereist waarvoor nog niet is 
voorzien in een specifieke bevoegdheidsgrondslag. Het is immers niet te voorspellen welke 
karakteristieken een toekomstige epidemie van een A1-infectieziekte heeft. Daarmee is tevens niet te 
voorspellen welke exacte maatregelen verder, naast de maatregelen die genomen kunnen worden op 
grond van de specifieke voorgestelde bevoegdheden, noodzakelijk kunnen zijn voor het bestrijden van 
een (dreigende) epidemie van een A1-infectieziekte.  
Deze leden vragen of de wet voldoende mogelijkheden biedt om bijvoorbeeld vogelgriep die een zeer 
ernstig gevaar voor de volksgezondheid vormt met een relatief kleine kans op besmetting effectief te 
bestrijden. Dit wetsvoorstel is echter juist van belang bij ziekten die een grote kans op besmetting geven. 
Voor ziekten met een relatief kleine kans op besmetting is de huidige wetgeving in principe afdoende. In 
het geval dat er een onvoorziene ontwikkeling is kan er gebruik worden gemaakt van de 
noodbevoegdheid om andere maatregelen te treffen dan degene die reeds afzonderlijk in dit voorstel zijn 
opgenomen. Dit om zo goed mogelijk pandemisch paraat te zijn.  
 
Wat betreft de democratische controle wordt het volgende opgemerkt. Het wetsvoorstel voorziet op de 
volgende manieren in zeggenschap van Tweede en Eerste Kamer:  
- bij de totstandkoming van deze wet;  
- in de procedure tot vaststelling van de incorporatiewet, volgend op de ministeriële aanwijzing tot (of 
ongedaanmaking van de kwalificatie als) A1-infectieziekte;  
- in de procedure tot vaststelling van de incorporatiewet voor het na de aanwijzing als A1-infectieziekte 
activeren of deactiveren van bevoegdheden voor het nemen van collectieve maatregelen, volgend op 
de ministeriële regeling houdende het in- of buiten werking stellen van genoemde bevoegdheden; 
- in de procedure tot vaststelling van de wet die is vereist bij eventuele inzet van de noodbevoegdheid 
(artikel 58d).  
Daarnaast is het parlement betrokken bij de controle op de uitoefening van deze bevoegdheden, namelijk 
bij het nemen of afschalen van maatregelen, waarbij de Tweede Kamer een blokkeringsrecht en aldus 
zeggenschap toekomt op de maatregelenregeling, en bij de totstandkoming van de afzonderlijke regeling, 
bedoeld in artikel 58cb, eerste lid, waarbij beide Kamers der Staten-Generaal een blokkeringsrecht 
hebben, en bij totstandkoming van de noodregeling, bedoeld in artikel 58d. Beide Kamers kunnen hierbij 
uiteraard ook gebruik maken van het reguliere instrumentarium (vragen, moties en, voor zover het gaat 
om de Tweede Kamer, voorts het recht van initiatief).   
 
Voor een overzicht verwijs ik naar het als bijlage bij deze memorie van antwoord gevoegde schema van 
het besluitvormingsproces. 
 
Wat betreft democratische controle achteraf, voorziet het wetsvoorstel, ter verdere versterking van de 
parlementaire betrokkenheid, in een verantwoordingsplicht voor de minister van VWS, waarbij het 
parlement op vaste momenten (maandelijks) wordt geïnformeerd over genomen maatregelen. Expliciet 
bepaald is dat de regering daarbij ingaat op de verwachtingen ten aanzien van het voortduren van de 
42
maatregelen. Het wetsvoorstel biedt dus ook waarborgen voor de parlementaire controle tussentijds of 
achteraf. Daarbij kan het parlement, met gebruik van het reguliere instrumentarium, invloed uitoefenen 
op het samenstel van maatregelen alsmede op het tijdpad daarvan.  
 
42
 De regering had een vergelijkbare plicht destijds bij nader rapport, naar aanleiding van het advies van de Afdeling, 
opgenomen in het voorstel voor de Twm (Kamerstukken II 2019/20, 35526, nr. 4, p. 12). De Afdeling gaf in 
voornoemd advies aan dat het parlement voor een effectieve parlementaire controle tussentijds ook zicht moet krijgen 
op het totaalbeeld van maatregelen en in verband daarmee actief en zorgvuldig geïnformeerd moet worden over de 
betekenis van de (onderscheiden) ministeriële regelingen, hun onderlinge verhouding en de coherentie. Uiteraard 
geldt, zo signaleerde ook de Afdeling, de normale informatieverplichting van Ministers jegens het parlement op grond 
van artikel 68 van de Grondwet. Vanuit dat perspectief is het dus strikt genomen niet nodig in de wet nader regels te 
stellen. De Afdeling achtte het evenwel gelet op de unieke omstandigheden aangewezen om in de relatie tot beide 
Kamers een specifieke informatieverplichting voor de regering in het wetsvoorstel op te nemen.
