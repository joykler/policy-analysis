inzichten kunnen worden aangepast.” Kan de regering aangeven hoe dit onderscheid op leeftijd zich 
verhoudt tot individuele verantwoordelijkheid en zelfbeschikking? 
Vanwege het belang van de bescherming van de volksgezondheid en het recht op gezondheidszorg als 
grondrecht kan de overheid genoodzaakt zijn tot het treffen van maatregelen om infectieziekten 
behorend tot groep A1 te bestrijden. Overheidsmaatregelen ten behoeve van de (volks)gezondheid 
kunnen raken aan grondrechten, zoals de persoonlijke levenssfeer of bewegingsvrijheid. Als de 
maatregelen een beperking inhouden van vrijheidsrechten, dan moeten de maatregelen voldoen aan de 
zogenoemde beperkingsclausules waarin de meeste van deze vrijheidsrechten voorzien. Maatregelen 
kunnen slechts worden ingezet als zij een legitiem doel dienen. Het maken van onderscheid naar leeftijd 
moet dus een legitiem doel dienen. Zoals in de memorie van toelichting aangegeven zijn het voorkomen 
van verdere verspreiding van een ziekteverwekker onder risicogroepen en het creëren van een 
normenkader dat op grond van gedragswetenschappelijke inzichten passend is voor een bepaalde 
leeftijdsgroep, voorbeelden van een legitiem doel. 
 
In het wetsvoorstel is tevens bepaald dat bij toepassing van de bevoegdheden die worden voorgesteld, 
de noodzaak en proportionaliteit moeten worden beoordeeld. Dit afwegingskader voor de uitoefening van 
de voorgestelde bevoegdheden is uitdrukkelijk wettelijk verankerd in artikel 58b. Aangesloten wordt bij 
de noodzakelijkheidstoets zoals die in de jurisprudentie over het EVRM en andere internationale 
mensenrechtenverdragen is ontwikkeld. Die toetsing kent de volgende aspecten: elke beperkende 
maatregel moet geschikt zijn om het doel te bereiken en er dient geen minder vergaande maatregel 
mogelijk te zijn waarmee hetzelfde doel bereikt kan worden (ook aangeduid als subsidiariteit). Daarnaast 
moet het met de maatregel gediende belang in verhouding zijn met de beperking en voor een of meer 
belanghebbenden onevenredig nadelige gevolgen (ook aangeduid als proportionaliteit).  
 
Er zal veelal een afweging moeten worden gemaakt tussen individuele belangen en de belangen die zijn 
gediend met de bestrijding van de infectieziekte behorend tot groep A1, waarbij tevens van belang is in 
hoeverre voor de minst vergaande geschikte maatregel is gekozen. Daarbij kan de afweging dus zijn dat 
het belang van het nemen van een collectieve maatregel, zoals bijvoorbeeld het toepassen van 
onderscheid op leeftijd, groter is dan het belang van zelfbeschikkingsrecht. De minister van VWS heeft in 
dergelijke situaties de leiding over de bestrijding van de epidemie en de collectieve maatregelen worden 
dan ook bij ministeriële regeling vastgesteld. Het is niet mogelijk om collectieve maatregelen af te 
stemmen op ieders individuele omstandigheden. Dit is inherent aan collectieve maatregelen. Dit laat 
echter onverlet dat eenieder te allen tijde een eigen individuele verantwoordelijkheid heeft.  
 
Kan de regering aangeven waarom in de grondrechtenparagraaf geen enkele aandacht wordt besteed aan 
artikel 11 van de Grondwet, de onaantastbaarheid van het menselijk lichaam, terwijl bepaalde 
maatregelen (al dan niet via de noodbevoegdheid) daar welk inbreuk op kunnen maken? 
Om te beginnen merk ik op dat dit wetsvoorstel overwegend grondslagen bevat voor maatregelen die 
niet raken aan het recht op onaantastbaarheid van het menselijk lichaam. De wet bevat geen 
mogelijkheid voor dwang tot het ondergaan van een medische behandeling, ook niet voor inenting. De 
maatregelen bestaan voornamelijk uit gedragsmaatregelen zoals het houden van afstand, het gebruik 
van beschermingsmiddelen en het volgen van hygiënevoorschriften. Deze maatregelen vormen geen 
beperking van het recht op onaantastbaarheid van het menselijk lichaam.  
 
Dit kan echter anders zijn bij de in artikel 58p opgenomen mogelijkheid om bedrijfsmatige aanbieders 
van internationaal personenvervoer te verbieden personen van aan te wijzen plaatsen naar Nederland te 
vervoeren indien zij niet op enige wijze aannemelijk kunnen maken de te bestrijden 
infectieziekte/ziekteverwekker niet bij zich te dragen. Hiertoe kan om een testbewijs worden gevraagd. 
Hierbij geldt dat van tevoren niets bekend is over de aard van de infectieziekte, en daardoor is ook niet 
te voorzien of voor het verkrijgen van dit testbewijs aantasting van het menselijk lichaam nodig zal zijn. 
Gezien de strikte interpretatie van artikel 11 van de Grondwet door de rechter is het echter wel 
waarschijnlijk dat voor het verkrijgen van een testbewijs aantasting van het menselijk lichaam nodig zal 
zijn. Nadrukkelijke behandeling van het recht op onaantastbaarheid van het menselijk lichaam in de
