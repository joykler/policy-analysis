Ik begrijp deze vraag zo dat de leden van de CDA-fractie vragen naar de grondslag voor 
gegevensuitwisseling op niet-individueel niveau met als doel om ontwikkelingen van het ziekteverloop te 
kunnen zien en diverse analyses te kunnen doen ten behoeve van op dat moment en toekomstige te 
nemen maatregelen. 
In dit kader heeft het RIVM onder andere tot taak ‘monitoring, surveillance en onderzoek te verrichten 
dat is gericht op ondersteuning van de beleidsontwikkeling, de beleidsuitvoering, de bewaking van de 
veiligheid en de uitoefening van toezicht op het gebied van de volksgezondheid en het milieu’ (artikel 3, 
eerste lid, onderdeel a, van de Wet op het RIVM). Tevens is het RIVM bevoegd om voor het uitvoeren van 
deze taken persoonsgegevens te verwerken die noodzakelijk zijn voor de uitvoering van die taak, 
waaronder gegevens over de gezondheid (artikel 6c, eerste lid, Wpg). Het RIVM ontvangt de 
noodzakelijke gegevens op grond van de meldplicht die is geregeld in artikel 28 Wpg. Deze gegevens 
32
worden geanonimiseerd gedeeld met het RIVM. Hiervoor is geen toestemming vereist. Ook zal in het 
wetsvoorstel voor de derde tranche wijziging van de Wpg toegang tot data voor andere doelen zoals 
wetenschappelijk onderzoek waar beperkte of te onduidelijke grondslagen zijn om gegevens uit te 
wisselen, waar nodig, gerepareerd en geëxpliciteerd worden. 
In dit wetsvoorstel wordt de rol van de voorzitter van een veiligheidsregio en eventuele delegatie naar de 
burgemeesters nader bepaald. De relatie burgemeester-gemeenteraad is duidelijk vastgelegd met 
bijbehorende rechten en plichten. Dit geldt niet voor de voorzitter van een veiligheidsregio (met 
uitzondering van zijn eigen gemeenteraad). In het wetsvoorstel is bepaald dat een voorzitter van een 
veiligheidsregio verantwoording aflegt aan de gemeenteraden in zijn regio. Stel dat sommige 
gemeenteraden het niet eens zijn met de door de voorzitter van de veiligheidsregio genomen 
maatregelen, zijn er dan consequenties en, zo ja, welke?  
Normaal gesproken legt de voorzitter van een veiligheidsregio pas na afloop van een crisis 
verantwoording af aan de gemeenteraad. Om het democratisch tekort zo beperkt mogelijk te houden, 
wordt in het wetsvoorstel bepaald dat in het geval de voorzitter toepassing geeft aan de bevoegdheden 
uit hoofdstuk V, paragraaf 8, de voorzitter daarover gedurende de bestrijding verantwoording aflegt aan 
de betreffende gemeenteraad (artikel 58y, vierde lid).  
 
Daarnaast kan een gemeenteraad indirect invloed uitoefenen via de burgemeester, omdat de 
burgemeester van elk bij de crisis betrokken gemeenten op grond van artikel 39, tweede lid, van de Wet 
veiligheidsregio’s plaats heeft in het regionaal beleidsteam. Een burgemeester kan op grond van artikel 
39, vierde lid, van de Wet veiligheidsregio’s in het regionaal beleidsteam schriftelijk bezwaar doen 
aantekenen, indien hij van mening is dat een voorgenomen besluit het belang van zijn gemeente 
onevenredig schaadt. Bij de verantwoording aan de gemeenteraden vermeldt de voorzitter van de 
veiligheidsregio op grond van artikel 40, eerste lid van de Wet veiligheidsregio’s of een burgemeester 
gebruik heeft gemaakt van de bevoegdheid schriftelijk bezwaar aan te tekenen. 
 
De effectiviteit van maatregelen is meestal afhankelijk van de opvolging van de mensen, door het 
aanpassen van hun gedrag. Deels is dat te realiseren door goede communicatie, heldere uitleg en een 
breed bereik onder de burgers, anderzijds is toezicht en handhaving gewenst. Hoe wordt een en ander 
geborgd via dit wetsvoorstel? 
De regering deelt de opvatting van de leden van de CDA-fractie dat de effectiviteit van de maatregelen 
afhankelijk is van de opvolging daarvan door burgers.  
 
Het wetsvoorstel voorziet via artikel 64a in een grondslag voor het aanwijzen van toezichthouders die 
belast zijn met het toezicht op de naleving. In de praktijk zal dit een combinatie zijn van gemeentelijke 
toezichthouders en rijkstoezichthouders. Afhankelijk van de te treffen maatregelen zal per situatie 
worden bekeken welke toezichthouders door de minister van VWS in overeenstemming met de minister 
die het mede aangaat moeten worden aangewezen. De aanwijzing betreft een taak die zo veel als 
 
32
 Kamerstukken II 2007/08, 31316, nr. 3, p. 45. 
16
