Bij een ziekte als ebola heeft een willekeurige geïnfecteerde slechts een overlevingskans van zo’n 50%. 
Bij een met een coronavirus geïnfecteerd persoon ligt dit duidelijk anders. Dat neemt niet weg dat deze 
leden iedere dode die bezweken is aan het coronavirus zeer betreuren, maar behoudens de groep van 
kwetsbare patiënten met vaak al een onderliggende ziekte, bleek veelal dat ondanks een besmetting met 
corona voor de grote meerderheid daaraan gelukkig geen overlijden was gekoppeld. Dat roept de vraag 
op of een overlijdensrisico bij een bepaalde ziekte wel of niet onderdeel uitmaakt van de overweging om 
een infectieziekte straks aan te merken als een A1-ziekte. Wordt dan tevens gekeken naar bepaalde 
categorieën personen (ouderen, kwetsbaren of kinderen), waarvoor een verhoogd risico bestaat?  
De leden van de 50PLUS-fractie hebben begrepen dat covid-19 thans nog steeds op de A-lijst van 
infectieziekten staat en daar vooralsnog niet van wordt verwijderd. Bij inwerkingtreding van dit 
wetsvoorstel wordt groep A gesplitst in A1 en A2, waarbij dan de huidige variant van corona wordt 
aangeduid als een A2-infectieziekte. Een epidemie of pandemie wordt een endemie als het aantal 
besmettingen niet meer exponentieel toeneemt, maar relatief constant blijft. Waarom is corona thans 
geen endemische ziekte, die valt onder groep B1 (isolatie van personen)? 
 
Het overlijdensrisico bij een bepaalde infectieziekte maakt onderdeel uit van de indicator ziektelast. 
Daarbij kijken de experts in principe niet alleen naar de ziektelast, inclusief het overlijdensrisico onder de 
gehele bevolking, maar ook naar de ziektelast bij specifieke en/of kwetsbare groepen. Bij 
inwerkingtreding van dit wetsvoorstel wordt de huidige variant van corona inderdaad aangeduid als een 
A2-infectieziekte. Een besluit om corona onder een andere groep te laten vallen, zal gebaseerd zijn op 
e
een advies van experts van het OMT. Het OMT heeft hierover voor het laatst geadviseerd in het 146 
advies van februari 2023. Het OMT adviseerde dat zolang covid-19 door de WHO als een Public health 
emergency of international concern (PHEIC) is aangemerkt, een indeling in groep A (in het wetsvoorstel 
A2) noodzakelijk blijft om landelijke regie en de mogelijkheid om landelijk te kunnen ingrijpen met 
maatregelen te behouden.   
 
De minister van VWS sluit tevens niet uit dat corona opnieuw gedefinieerd wordt als een A1-ziekte 
volgens de daarvoor aangegeven stappen. Het wetsvoorstel bevat een verplichting om een A1-ziekte af 
te schalen zodra dat kan. De leden van deze fractie vragen de regering om de voorwaarden van afschalen 
nader te duiden. Kan de regering tevens aangeven welke sanctie bestaat indien deze verplichting tot 
afschalen door een minister niet wordt nagekomen? 
 
Als een infectieziekte niet langer pandemisch potentieel heeft, wordt deze uit groep A1 gehaald en in een 
groep opgenomen die past bij het risico dat deze infectieziekte op dat moment vormt, zoals bij de Nieuwe 
influenza A (H1N1) is gebeurd. Ook bij het afschalen van een infectieziekte in een groep worden experts 
van het RIVM of OMT om advies gevraagd. Er is in het wetsvoorstel geen sanctie opgenomen indien een 
infectieziekte ten onrechte niet wordt afgeschaald. Beide Kamers kunnen met gebruikelijk van het 
reguliere instrumentarium controle uitoefenen.  
 
In de memorie van toelichting wordt gewezen op de mogelijkheid tot afschalen via een initiatiefwet van 
de Tweede Kamer of een oproep in een motie. De regering weet echter ook dat een initiatiefwetsvoorstel 
gepaard gaat met geruime tijdsduur en dat een minister een aangenomen motie naast zich neer kan 
leggen. Is de regering ervan overtuigd dat afschalen van een infectieziekte op de A1-lijst door het 
parlement daadwerkelijk mogelijk is? Tot op heden zijn infectieziekten die eenmaal geplaatst zijn op lijst 
A daarvan nog nooit verwijderd, zo stellen de leden van de 50PLUS-fractie vast. Wat zegt dat over de 
toekomst van infectieziekten op de A1-lijst? 
 
De regering meent dat het gelet op de ingrijpende aard van de bevoegdheden voor collectieve 
maatregelen van groot belang is dat afschaling van een A1-infectieziekte plaatsvindt zodra dat kan. Om 
de afschaling van een A1-infectieziekte snel te kunnen laten ingaan, wordt specifiek de afschaling van 
A1-infectieziekten voorzien via een regeling van de minister van VWS in overeenstemming met het 
gevoelen van de ministerraad. Deze regeling wordt onverwijld gevolgd door een incorporatiewetsvoorstel 
(artikel 20b). De regering benadrukt dan ook dat zij geenszins voornemens is een A1-aanwijzing langer 
in stand te laten dan noodzakelijk is.  
64
