5. In de Wpg zijn geen voorschriften opgenomen die betrekking hebben op het inwinnen van deskundige 
adviezen voordat besloten wordt tot het aanwijzen van een infectieziekte op grond van artikel 20 of 
het opheffen daarvan of tot het treffen van een collectieve maatregel op grond van paragraaf 8 van 
Hoofdstuk V van het wetsvoorstel. Acht de regering het van belang dat zulke adviezen worden 
ingewonnen? Zijn er adviesorganen die daarvoor in aanmerking komen? Waarom worden die organen 
niet in de Wpg genoemd en wordt de verplichting tot het inwinnen van advies niet geregeld? Waarom 
wordt – voor zover de instelling en de taak van adviesorganen nog niet wettelijk is geregeld – daarin 
niet voorzien in de Wpg? Kan de regering daarop reflecteren? 
 
Voor het aanwijzen van een infectieziekte als een A1-infectieziekte is een advies van experts 
noodzakelijk. De experts zullen de infectieziekte beoordelen aan de hand van verschillende 
indicatoren, bijvoorbeeld het niveau van immuniteit en/of het risico op verspreiding. De experts 
schatten bijvoorbeeld in of er onder de bevolking immuniteit aanwezig is. Een infectieziekte waarvoor 
een groot deel van de bevolking niet immuun is, omdat het een nieuwe infectieziekte of een nieuwe 
vorm van een infectieziekte betreft, zal zich sneller kunnen verspreiden. De manier van verspreiding 
speelt ook een rol. Een infectieziekte, die alleen door direct contact verspreidt, heeft minder 
pandemisch potentieel dan een infectieziekte waarbij men ook op enige afstand besmet kan raken. 
Ook dit aspect kunnen experts meewegen. 
 
Het OMT is het adviesorgaan dat adviseert in de infectieziektebestrijding. In de memorie van 
toelichting is toegelicht dat het RIVM of OMT adviseert of er sprake is van een infectieziekte met 
pandemisch potentieel. Het RIVM kan op eigen initiatief of op verzoek van de minister van VWS een 
OMT bij elkaar roepen om te kunnen bepalen of een infectieziekte in groep A1 geplaatst zou moeten 
worden. Het RIVM of OMT is hiermee het adviesorgaan dat dient te beoordelen of een infectieziekte 
pandemisch potentieel heeft. 
 
Bij het nemen van collectieve maatregelen in de bestrijding van A1-infectieziekten wordt als volgt 
advies gevraagd aan verschillende adviesorganen. Het RIVM monitort de infectieziekte en geeft aan 
wanneer actie nodig is. Op basis van dit signaal wordt vanuit het ministerie van VWS het RIVM, de 
uitvoeringspartners, en vanuit het ministerie van SZW een adviescommissie die adviseert over 
sociaalmaatschappelijke en economische impact, parallel om advies gevraagd over mogelijk te nemen 
maatregelen. Het RIVM kan op eigen initiatief of op verzoek van het ministerie van VWS een OMT bij 
elkaar roepen om hierover te adviseren. Op sociaalmaatschappelijk en economische impact wordt 
geadviseerd door het MIT. Deze adviezen zijn noodzakelijk in de besluitvorming over de te nemen 
maatregelen. 
 
De instelling en taakomschrijving van zowel het OMT als het MIT zijn op verschillende wijzen 
georganiseerd, zij het niet in de Wpg. Het Centrum voor Infectieziektebestrijding (CIb) organiseert en 
faciliteert het OMT. Het CIb is onderdeel van het RIVM. Aangezien het OMT via het CIb adviseert, 
wordt de onafhankelijke adviesfunctie gewaarborgd door artikel 5 van de Wet op het RIVM. Voor wat 
betreft het MIT is de juridische basis gelegen in het Instellingsbesluit Commissie Maatschappelijk 
Impact Team en adviseert over de sociaalmaatschappelijke en economische gevolgen van voorstellen 
ter bestrijding van covid-19 en andere infectieziekten met pandemisch potentieel. In beginsel bestaat 
het MIT tot en met 1 september 2024, de minister van SZW kan besluiten de instellingsduur te 
verlengen. 
 
6. Artikel 20 heeft betrekking op het indelen van een ‘infectieziekte’ in een bepaalde groep. Als er 
verschillende varianten zijn van een infectieziekte, kunnen die varianten dan in verschillende groepen 
worden ingedeeld?  
 
Het is mogelijk om verschillende varianten van eenzelfde type infectieziekte in verschillende groepen 
in te delen. Zo is gewone influenza niet als infectieziekte in de Wpg opgenomen, terwijl een humane 
infectie veroorzaakt door een dierlijk influenzavirus is aangewezen als B1-infectieziekte.
