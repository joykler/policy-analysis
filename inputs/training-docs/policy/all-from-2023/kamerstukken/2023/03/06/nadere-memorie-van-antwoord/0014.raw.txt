kwalificatie ‘daadwerkelijk’. Wanneer is een maatregel volgens de regering ‘daadwerkelijk’ geschikt voor 
afwending van de dreiging?  
Zoals de regering heeft aangegeven in de memorie van toelichting, moet artikel 58b worden gezien als 
een explicitering van reeds bestaande beginselen. Het is nooit de bedoeling geweest deze beginselen in 
artikel 58b te introduceren of hun betekenis te veranderen. Bij de toepassing van deze beginselen is dan 
ook de betekenis die hieraan in jurisprudentie is gegeven leidend, de toevoeging van het woord 
‘daadwerkelijk’ brengt hierin geen verandering aan. Uit de toelichting op het amendement waarmee het 
woord ‘daadwerkelijk’ aan artikel 58b is toegevoegd blijkt ook dat de intentie van de indieners was om 
aan te sluiten bij de jurisprudentie van het Hof van Justitie van de Europese Unie. Het doel van het 
amendement is dan ook gelijk aan het oorspronkelijke doel van de bepaling. Een maatregel is 
(daadwerkelijk) geschikt als de aard van een maatregel aansluit bij de aard van het probleem dat de 
maatregel tracht te bestrijden. Of deze aansluiting er is wordt beoordeeld aan de hand van de best 
beschikbare (wetenschappelijke) informatie. Onderdeel van het geschiktheidsvereiste is ook dat de 
maatregel gaandeweg wordt getoetst aan nieuwe wetenschappelijke inzichten en veranderende 
omstandigheden. 
 
31
Via een amendement is er een invoeging opgenomen betreffende het voorgestelde artikel 58ca over 
een wettelijk grondslag voor zware collectieve maatregelen. Kan de regering aangeven welke criteria 
worden gehanteerd voor de bepaling van ‘lichte en zware collectieve maatregelen’? Graag ontvangen de 
CDA-fractieleden een toelichting. 
De beoordeling van de mate van ingrijpendheid van collectieve maatregelen dient plaats te vinden aan de 
hand van de criteria die zijn opgenomen in artikel 58b, onder c en d (proportionaliteit en subsidiariteit). 
De beoordeling kan ofwel plaatsvinden op het niveau van concrete maatregelen of op het niveau van de 
bevoegdheidsgrondslagen. Bij de beoordeling van de proportionaliteit zal aan de hand van de concrete 
omstandigheden (waaronder de epidemiologische situatie) op het moment dat de afweging wordt 
gemaakt worden beoordeeld of de mogelijke gevolgen van de eventuele toepassing van bevoegdheden 
voor de vrije uitoefening van grondrechten en het maatschappelijk welzijn in redelijke verhouding staan 
tot de mogelijke gevolgen die zouden intreden indien de bevoegdheden niet worden toegepast 
(proportionaliteit). Het betekent dat legitieme doelen niet mogen worden nagestreefd met middelen (in 
casu de inzet van maatregelen) die duidelijk te zwaar zijn. Wat betreft de subsidiariteit geldt dat 
bevoegdheden enkel mogen worden toegepast als er geen alternatieven beschikbaar zijn waarmee 
hetzelfde doel kan worden bereikt en die minder ingrijpend zouden zijn voor de vrije uitoefening van 
grondrechten en het maatschappelijk welzijn. Dit betekent dat als er meerdere middelen (in casu de inzet 
van maatregelen) ter beschikking staan om een doel te bereiken en de middelen allemaal individueel 
bezien proportioneel zijn, de overheid dát middel dient in te zetten waarvan de negatieve gevolgen het 
kleinst zijn. Grondrechtenbeperkende maatregelen mogen dus niet worden ingezet indien het effect 
hiervan niet of disproportioneel bijdraagt aan de bestrijding van een (dreigende) epidemie van een A1-
infectieziekte, of als een minder zware maatregel kan worden genomen die op eenzelfde wijze bijdraagt 
aan de bestrijding als de zwaardere maatregel. Daarbij moet wel worden opgemerkt dat maatregelen 
altijd in samenhang worden bezien. De controlerende rol van het parlement op de hier genoemde 
afwegingen is van groot belang, nu er op deze vragen nooit één objectief juist antwoord is.  
In het wetsvoorstel is er ruimte om maatregelen te differentiëren naar leeftijd. Echter, leeftijd is niet 
altijd de juiste indicator voor de kwetsbaarheid van iemands gezondheid. De ene 60-jarige is de andere 
niet. Wat zijn de overwegingen geweest om toch de feitelijke leeftijd van mensen als 
differentiatiecriterium te hanteren? En wat is de reden dat er geen andere differentiatiemogelijkheden 
zijn genoemd? 
Het is van belang om op leeftijd te kunnen differentiëren, omdat de situatie zich voor kan doen dat een 
bepaalde infectieziekte voornamelijk effect heeft op bepaalde leeftijdsgroepen, bijvoorbeeld door een 
hogere kans op verspreiding of groter gezondheidsrisico. In die gevallen kan het noodzakelijk zijn 
 
31
 Kamerstukken II 2022/23, 36 194, nr. 35.
