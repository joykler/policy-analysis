vijftien procent zal zijn. Deze marge is ingesteld om in te kunnen spelen op jaarlijkse fluctuaties 
in het aantal subsidieovereenkomsten op een specifieke peildatum, zodat het budget zoveel 
mogelijk ten goede komt aan de aanvragers. De marge is gebaseerd op een gefundeerde 
schatting die is gemaakt op basis van de eerste Horizon Europe-resultaten. Als met het 
minimumpercentage van 8 procent het subsidieplafond wordt bereikt dan maakt een 
kennisinstelling in het daaropvolgende jaar aanspraak op de subsidie voor deze projecten. De 
volgorde voor het in aanmerking komen voor subsidie wordt bepaald door de volgorde van 
registratie in de eCORDA, waarbij wordt gekeken naar het moment van verschijning in de 
database en –indien dat onvoldoende uitsluitsel geeft– naar de datum van ondertekening van de 
subsidieovereenkomst (‘grant agreement signature date’) (zie verder de toelichting op de 
artikelen 5 en 6). Met deze bandbreedte wordt zoveel mogelijk tegemoet gekomen aan de 
matchingsbehoefte van de instellingen, maar wordt ook rekening gehouden met de verschillen die 
per jaar kunnen optreden in het aantal gesloten Europese subsidieovereenkomsten. Instellingen 
kunnen zelf bepalen hoe zij de subsidiebijdrage besteden, binnen de bekostigde of gesubsidieerde 
kaders, omdat de knelpunten per instelling verschillen. 
 
Uitvoerings- en handhavingsaspecten 
De Rijksdienst voor Ondernemend Nederland (RVO) voert deze subsidieregeling uit namens de 
Minister van Onderwijs, Cultuur en Wetenschap. Dit betekent dat RVO namens deze minister de 
subsidieaanvragen en subsidievaststelling afhandelt. Verder heeft RVO als de Nationally 
nominated authorised eCORDA user toegang tot en kennis van de 
subsidieovereenkomstendatabase eCORDA op basis waarvan de uitkeringen plaatsvinden. 
Daarnaast heeft RVO vanuit haar formele rol als Nederlands National Contact Point voor Horizon 
Europe, kennis van het programma en een adviserende functie richting de deelnemende 
kennisinstellingen. RVO heeft de uitvoerbaarheid, handhaafbaarheid en gebruiksvriendelijkheid 
van de subsidieregeling getoetst. Deze subsidieregeling wordt uitvoerbaar, handhaafbaar en 
gebruikersvriendelijk geacht. 
 
Regeldruk kennisinstellingen 
De onderhavige subsidieregeling is zo regeldrukarm mogelijk vormgegeven. De regeling komt 
publiek gefinancierde kennisinstellingen op een effectieve en efficiënte wijze tegemoet in de 
kosten die samenhangen met het verkrijgen en uitvoeren van de Europese projectsubsidies die ze 
hebben weten te verwerven. Door de eenvoudige opzet van de regeling, met als uitgangspunt dat 
subsidie wordt verstrekt op basis van een aanvraag met gebruikmaking van het 
aanvraagformulier dat op de website van RVO beschikbaar is gesteld, zijn de administratieve 
lasten voor kennisaanstellingen zeer beperkt te noemen. In het aanvraagformulier wordt het 
IBAN-nummer van een bankrekening die op naam staat van de aanvrager vermeld en wordt 
conform de Algemene Verordening Gegevensbescherming (AVG) aan RVO toestemming verleend 
voor het overnemen van (persoons)gegevens van deze kennisinstelling uit de 
subsidieovereenkomstendatabase eCORDA van de Europese Commissie.  
 
Voor de zogenaamde restcategorieën kennisinstellingen geldt een beperkte aanvulling op de in de 
aanvraag te verstrekken informatie. De eerste categorie kennisinstelling zal per aanvraag moeten 
aantonen dat zij gelieerd is aan een universiteit, hogeschool of academisch ziekenhuis, van deze 
instelling financiële middelen ontvangt en geen winstoogmerk heeft. De tweede categorie 
kennisinstelling zal alleen bij de eerste subsidieaanvraag moeten aantonen dat zij een 
kennisinstelling is met eigen rechtspersoonlijkheid, die structurele financiering ontvangt van de 
rijksoverheid voor het doen van onderzoek en die door de Europese Commissie voor Horizon 
Europe is geregistreerd als ‘secondary or higher education establishment’ of ‘research 
organisation’. De lijst van bekende kennisinstellingen die in aanmerking komen voor de subsidie 
is zo goed als volledig. Naar verwachting zullen niet veel onbekende kennisinstellingen zich 
aandienen; waarschijnlijk maximaal vijftien instellingen over de gehele looptijd. 
  
Rapportage en verantwoording over de betreffende Horizon Europe-projecten vindt plaats aan de 
Europese Commissie, op basis van de vanuit Horizon Europe daaraan verbonden voorwaarden. 
Deze regeling stelt geen aanvullende eisen met als doel de regeldruk voor de deelnemers zo 
beperkt mogelijk te houden. 
 
Intern gebruik
