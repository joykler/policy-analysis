De Inspectie Gezondheidszorg en Jeugd (IGJ) houdt toezicht op kwaliteit en 
veiligheid van zorg. Het handelen van zorgaanbieders dient in overeenstemming 
te zijn met de op hen rustende verantwoordelijkheid, voortvloeiende uit wet- en 
regelgeving, waaronder de professionele standaarden. De IGJ kijkt daarbij ook 
naar persoonsgerichte zorg.  
Ik besef dat het niet zo makkelijk is om je te verplaatsen in iemand voor wie dat 
wat vanzelfsprekend lijkt, niet vanzelfsprekend is en/of in iemand een andere 
culturele achtergrond heeft. Het is daarom zaak de juiste personen aan tafel te 
krijgen bij het ontwikkelen van nieuwe richtlijnen. Dus niet alleen zorgverleners en 
patiëntenvertegenwoordigers, maar ook vertegenwoordigers van kwetsbare 
groepen en ervaringsdeskundigen, bij voorkeur in een brede samenstelling. Ook 
zij kunnen dan meepraten en meebepalen hoe we de samenleving in het 
algemeen – en de zorg in het bijzonder – voor iedereen goed kunnen inrichten. In 
de praktijk van bijvoorbeeld de medisch specialistische zorg komt hier steeds 
meer aandacht voor, maar het is ook een zaak van lange adem.  
Ik onderschrijf dat het verzamelen van informatie over sekse- en 
genderverschillen in de zorg een belangrijke stap kan zijn om in beeld te krijgen 
hoe betere zorg geleverd kan worden. De minister van Volksgezondheid, Welzijn 
en Sport stimuleert het verzamelen van deze informatie onder andere door 
aandacht te vragen voor sekse en gender als regulier deel van onderzoek. 
Hiervoor loopt momenteel de Taakopdracht Gender en Onderzoek bij ZonMw, 
waarmee duurzame aandacht voor- en integratie van sekse en gender in 
onderzoek en onderzoeksprogrammering wordt gestimuleerd en bewerkstelligd. 
 
Aanbeveling 9: Wetenschappelijk onderzoek 
We onderschrijven het belang van meer onderzoek naar de aanpak van 
discriminatie in de zorg, zodat dit leidt tot handelingsperspectieven op 
beleidsinhoudelijk gebied. Vanuit de VWS-brede aanpak discriminatie en gelijke 
kansen heb ik eind 2022 een verkennend onderzoek uitgezet naar discriminatie op 
verschillende beleidsterreinen van het ministerie van VWS. Deze verkenning wordt 
voorjaar 2023 gevolgd door een landelijk onderzoek naar discriminatie en 
(belemmering van) gelijke kansen in zorg en welzijn. We verwachten de Kamer 
voor de zomer 2023 te kunnen informeren over de voortgang van het landelijke 
onderzoek over discriminatie in de zorg, welzijn en sport. 
 
Tot slot  
Als minister voor Langdurige Zorg en Sport, minister van Volksgezondheid, 
Welzijn en Sport en staatssecretaris van Volksgezondheid, Welzijn en Sport zetten 
wij ons in voor het tegengaan van discriminatie in de zorg, welzijn en sport. Dit 
doen wij onder meer door het thema te agenderen, bespreekbaar te maken en 
daardoor het thema blijvend onder de aandacht te houden. Door rekening te 
houden met diversiteit in de samenleving stimuleert het ministerie van VWS 
optimale kansen op een goede gezondheid en het bieden van gelijke kansen. 
 
Hoogachtend, 
 
de minister voor Langdurige Zorg  
en Sport, 
 
 
 
 
 
Conny Helder  
Pagina 6 van 10
