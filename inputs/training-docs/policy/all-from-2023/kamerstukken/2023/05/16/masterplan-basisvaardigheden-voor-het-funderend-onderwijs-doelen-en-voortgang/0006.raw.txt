Onze referentie 
 
37564300 
 
Op alle scholen die gebruik maken van de eerste tranche van de 
subsidieregeling 'Verbetering basisvaardigheden' zien we aan het einde van het 
schooljaar 2023/2024 een verbetering van de prestaties op taal en rekenen ten 
opzichte van de prestaties voor (het gebruik van) de subsidieregeling. 
 
 
Over drie jaar is er een stevige basis gelegd 
Duurzame verbetering kost tijd. Het kost namelijk enige tijd voor het effect van 
beleid zichtbaar wordt. Volgens wetenschappers waarmee ik gesproken heb, zul je 
daarbij in de regel eerst weinig effect zien en in latere jaren meer. Met deze 
redenering in gedachten wil ik de ambitie neerleggen dat we over drie jaar – aan 
het einde van het schooljaar 2025/2026 – het gat dat er is voordat de basis op 
orde is, voor de helft kunnen dichten. Dit zal niet voor elke onderwijssector en 
voor elke basisvaardigheid hetzelfde betekenen: zoals we eerder zagen, lopen de 
stappen die gezet moeten worden tot de basis op orde is, uiteen.  
 
Aan de hand van dit tussenmoment zal ik kritisch bekijken in hoeverre bijsturing 
van het Masterplan nodig is, maar ook of bijstelling van de doelen of het tijdpad 
noodzakelijk is. Ik wil namelijk in het belang van de leerling ambitieus zijn. Maar 
ik wil ook, aan de hand van de ontwikkelingen die we zien, realistisch zijn over 
wat we de komende vijf jaar met het Masterplan kunnen bereiken.  
 
 
Basisonderwijs 
In het basisonderwijs is de basis voor taal nu al grotendeels als op orde. Het 
gat dat gedicht moet worden in vijf jaar is beperkt. Alle leerlingen beheersen 
over drie jaar daarom minimaal de basis voor taal (1F). Voor rekenen is het gat 
dat gedicht moet worden groter: zo’n 7% beheerst de basis nu niet. Daarom 
streef ik ernaar dat 95% van de leerlingen over drie jaar de basis voor rekenen 
(1F) beheerst. 
 
Voortgezet onderwijs 
Alle leerlingen op het vmbo-t, havo en vwo halen aan het einde van het vo het 
basisniveau voor taal en rekenen-wiskunde (2F). Voor vmbo bb/kb is het gat 
dat gedicht moet worden groter: daar beheerst einde leerjaar 2 circa 15% van 
de leerlingen het niveau 2F voor leesvaardigheid, voor rekenen-wiskunde is dit 
minder dan 5%. Daarom streef ik ernaar dat over drie jaar de helft van de 
vmbo bb/kb-leerlingen aan het einde van het vo het basisniveau haalt. 
 
 
Wat betekenen deze beleidsdoelen wel en niet? 
 
In de gesprekken met wetenschappers, veldpartijen en leraren kwam naar voren 
dat het formuleren van doelen niet eenvoudig is. Hoe bepaal je bijvoorbeeld wat 
een realistisch doel is? Ik ben mij bewust van deze complexiteit, maar het is voor 
mij geen excuus om niet concreet te worden of om af te wachten tot het stof is 
neergedaald. Wel geef ik graag enkele belangrijke boodschappen mee, die helpen 
bij de interpretatie en vertaling van de beleidsdoelen door uw Kamer en voor 
scholen, ouders en leerlingen. 
 
 
 Pagina 6 van 20
