Zo’n bepaling is weldegelijk opgenomen. In het wetsvoorstel staat in artikel 4, vergelijkbaar aan 
het Defensiematerieelbegrotingsfonds, dat in het meerjarenprogramma Klimaatfonds, dat 
gelijktijdig met de fondsbegroting aan het parlement wordt aangeboden, informatie opgenomen 
wordt over de meerjarige financiële verplichtingen van het fonds, welke uitgaven ten laste komen 
van middelen uit het fonds en naar welk begrotingsartikel van een andere begroting van het Rijk 
de middelen worden overgeheveld ten behoeve van het doen van de betreffende uitgaven. De 
fondsbeheerder stelt het meerjarenprogramma samen op basis van voorstellen van departementen 
voor het doen van uitgaven voor maatregelen die moeten passen bij de bestedingsdoelen van het 
fonds en beoordeeld worden op basis van de bestedingsdoelen en beoordelingscriteria van het 
fonds.  
 
Begrotingseigenschappen 
68. De leden van de VVD-fractie lezen dat het Klimaatfonds een tijdelijk karakter heeft en een 
horizon kent tot 1 januari 2031. De leden van de VVD-fractie vragen wat er hierna met het fonds 
zal gebeuren. Kunnen er na 2031 nog uitgaven worden gedaan uit het fonds? Wat zal er gebeuren 
met de middelen die niet voor 2031 worden ingezet? Waarom heeft de regering gekozen voor deze 
einddatum? 
  
In het coalitieakkoord is afgesproken dat een bedrag van 35 miljard euro wordt gereserveerd voor 
klimaatuitgaven over de periode tot en met 2030. Op deze manier wordt het mogelijk om de 
komende jaren, over een kabinetsperiode heen, fors te kunnen investeren in maatregelen die 
bijdragen aan de reductie van broeikasgassen. Om bij te dragen aan het behalen van de 
klimaatdoelstellingen voor 2030 en 2050 is het nodig om in de aanloop naar 2030 middelen uit het 
Klimaatfonds te verdelen. Op dit moment wordt een langere doorlooptijd van het fonds niet 
effectief geacht. Met de voorgestelde einddatum wordt voorkomen dat er een begrotingsfonds 
wordt opgericht dat onnodig oneindig kan blijven bestaan.  
 
Het voorstel is dat er na 2030 wel nog uitgaven uit het fonds kunnen worden gedaan. Voor deze 
uitgaven geldt de voorwaarde dat onderliggende verplichtingen uiterlijk in het jaar 2030 moeten 
zijn aangegaan. Middelen die niet voor 31 december 2030 worden overgeheveld naar de 
departementale begrotingen kunnen uit het fonds onttrokken worden ten behoeve van het generale 
beeld.  
 
69. De leden van de GroenLinks- en PvdA-fracties zijn het eens dat het parlementaire proces van 
instelling van de wet niet tot vertraging moet leiden van de benodigde investeringen in de 
klimaattransitie. Deze leden begrijpen dan ook dat de regering al in 2023 urgente verplichtingen 
wilde aangaan en daarom in de begroting voor 2023 al middelen uit het klimaatfonds heeft 
uitgegeven. Kan zij een overzicht geven van welke middelen die gereserveerd waren voor het 
Klimaatfonds al in 2023 zijn overgeheveld naar departementale begrotingen. Kan zij ook aangeven 
aan welke specifieke projecten al concreet geld uit het klimaatfonds is toegezegd en welke 
bedragen daarmee gemoeid gaan? Kan zij toelichten welk afwegingskader ten aanzien van de 
doeltreffendheid en doelmatigheid van deze middelen is gebruikt? 
 
In de jaarverslagen van de departementale begrotingen wordt verder toegelicht aan welke 
specifieke projecten de middelen uit het Klimaatfonds zijn besteed. Voor het antwoord op de vraag 
van de leden van de GroenLinks- en PvdA-fracties wordt ook verwezen naar het antwoord op vraag 
66. 
 
70. Het lid van de BBB-fractie vraagt zich af nu de einddatum van het fonds gelegen is in 2031, 
wat de opties zijn op het moment dat het fonds uitgeput is, maar de 55% niet behaald. En wat zijn 
de beoogde opbrengsten vanuit de CO2-heffing ETS en het vergogen van de bodemprijs, en wat 
gebeurt er met deze opbrengsten op het moment dat het klimaatfonds zijn einddatum bereikt? 
 
Het is het streven van de regering om de middelen uit het Klimaatfonds zodanig in te zetten dat de 
doelstellingen in onderhavig wetsvoorstel gehaald worden. Het is echter mogelijk dat de middelen 
uitgeput zijn voordat de doelstellingen zijn verwezenlijkt. Daarbij merkt de regering op dat het 
Klimaatfonds een onderdeel is van de inzet op het Nederlandse klimaatbeleid. Als blijkt dat 
aanvullend beleid nodig is om de wettelijke reductiedoelstellingen te behalen dan zal de regering 
over dit aanvullend beleid beslissen. 
 
De maatregelen in verband met de CO₂-heffing en de CO₂-minimumprijs hebben niet tot doel om 
inkomsten te genereren voor het Klimaatfonds. Indien het voorkomt dat er onverhoopt toch 
inkomsten zijn zullen, conform afspraken in het Klimaatakkoord, de eventueel opgehaalde 
middelen in het kader van de CO₂-heffing worden benut voor de vergroening van de industrie. De
