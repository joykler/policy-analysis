54. De leden van de SP-fractie willen de regering met klem verzoeken om heldere en toetsbare 
doelen en criteria te formuleren die door de verschillende ministeries identiek worden 
geïnterpreteerd om zo fouten, desinvesteringen enzovoorts te voorkomen. De leden van de SP-
fractie willen niet dat het klimaatfonds het karakter krijgt van ‘geld zoekt bestemming’, maar juist 
omgekeerd. Hoe gaat de regering dit garanderen?  
 
Het is niet de bedoeling om het Klimaatfonds een karakter te laten hebben van ‘geld zoekt 
bestemming’. In het coalitieakkoord is 35 miljard euro gereserveerd voor het Klimaatfonds. Dat is 
een enorm budget. Tegelijkertijd zijn de uitdagingen waar we de komende decennia voor staan wat 
betreft het reduceren van broeikasgassen enorm. Dit resulteert in een schaarste aan middelen, die 
het kabinet dwingt tot het maken van keuzes. In de beoordeling van maatregelen die door 
ministers worden voorgesteld ter bekostiging met middelen uit het Klimaatfonds zal onder meer 
gekeken worden naar de bijdrage van een maatregel aan de doelstelling van het Klimaatfonds. 
Verder wordt er gekeken naar de doelmatigheid van de maatregel, waarbij ook een efficiënt 
gebruik van de beschikbare middelen een criterium is. Indien nodig worden aanvullende 
voorwaarden gesteld om te borgen dat de middelen efficiënt besteed worden en er geen onnodige 
subsidies worden verstrekt. Aan deze voorwaarden moet eerst worden voldaan voordat de 
middelen voor de maatregel worden overgeheveld naar de begroting van het desdbetreffende 
departement. Ook na overheveling zal nauwlettend worden gemonitord of de beoogde middelen 
volgens planning worden besteed, of uiteindelijk kunnen worden ingezet voor andere maatregelen.  
 
55. De leden van de SP-fractie willen voorkomen dat met het klimaatfonds subsidie wordt gegeven 
aan zogeheten ‘stranded assets’; activa die in de toekomst en geen maatschappelijke waarde meer 
vertegenwoordigen. Hoe is de regering van plan om voor toekenning van subsidie uit het 
klimaatfonds te onderzoeken of de gekozen toepassing niet leidt tot investeringen die op de lange 
termijn onwenselijk zijn? 
  
Het is ook de uitdrukkelijke wens van de regering om de financiering van zogenaamde stranded 
assets met middelen uit het Klimaatfonds te voorkomen. Deze wens is onderdeel van de 
beoordeling van doelmatigheid, waaronder onder meer gekeken wordt naar een efficiënt gebruik 
van de beschikbare middelen – ook op de lange termijn. Indien over een efficiënt gebruik twijfel 
bestaat, worden middelen mogelijk niet toegekend of kan er gewerkt worden met een reservering. 
In dat laatste geval komen middelen pas beschikbaar wanneer voldaan wordt aan bepaalde 
voorwaarden, bijvoorbeeld aanvullend onderzoek naar toekomstbestendigheid of het toevoegen 
van tranchering in een regeling. Zo is in het ontwerp-MJP 2024 bijvoorbeeld opgenomen dat de 
subsidies voor de ombouw van gascentrales enkel beschikbaar worden gesteld op het moment dat 
de desbetreffende centrales ook daadwerkelijk waterstof gaan bijmengen, zodat wordt voorkomen 
dat er centrales worden omgebouwd die geen bijdrage leveren aan de reductie van 
broeikasgasemissies.  
 
56. De leden van de PvdA- en GroenLinks-fracties zijn benieuwd naar hoe de beoordeling van 
aanvragen in de praktijk plaats zal vinden. 
  
Het voorstel is dat de voorbereiding van de uitvoering van de taak van fondsbeheerder ambtelijk 
separaat wordt belegd in een team dat geen beleidsverantwoordelijkheid draagt ten opzichte van 
departementen die maatregelen kunnen indienen bij het fonds. De beoordeling van maatregelen 
die door ministers zijn voorgesteld voor de financiering met middelen uit het fonds worden door dit 
team voorbereid. De beoordeling gebeurt op basis van de bestedingsdoelen en criteria van het 
fonds. Het team maakt gebruik van kennis en expertise van onafhankelijke kennispartijen. 
Daarnaast ziet de Minister van Financiën toe op de rechtmatige, doelmatige en doeltreffende 
uitvoering van het fonds. Vervolgens wordt PBL gevraagd om een onafhankelijke reflectie te geven 
op de beoordeling door de fondsbeheerder en alle ingediende maatregelen. Naar aanleiding van de 
PBL-reflectie zal de fondsbeheerder een onderbouwd voorstel doen voor een verdeling van de 
middelen. Dit voorstel wordt opgenomen in het MJP. De PBL-reflectie zal ook met uw Kamer 
gedeeld worden als bijlage bij het ontwerp-MJP dat tegelijktijdig met de Voorjaarsnota door het 
kabinet naar het parlement is verzonden. Na de parlementaire behandeling wordt het definitieve 
voorstel voor de verdeling van de middelen opgenomen in de begroting en het (definitieve) 
meerjarenprogramma van het fonds, die samen met het meerjarenprogramma op Prinsjesdag 
wordt aangeboden aan de Kamer. Uw Kamer kan bij de behandeling van de 
begrotingswetsvoorstellen (begroting, 1e en 2e suppletoire begrotingswetten en de eventuele 
noodzakelijke incidentele suppletoire begrotingswetten) de voorgestelde verdeling van middelen 
amenderen en goedkeuren. Overigens wordt beoogd om incidentele suppletoire begrotingswetten 
zoveel mogelijk te beperken.
