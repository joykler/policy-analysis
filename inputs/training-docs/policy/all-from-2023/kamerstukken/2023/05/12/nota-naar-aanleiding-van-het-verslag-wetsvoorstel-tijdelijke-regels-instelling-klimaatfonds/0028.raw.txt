82. De leden van de commissie zien in de memorie van toelichting dat in 2027 een evaluatie van 
het fonds zal worden afgerond die zoveel mogelijk aansluit bij de systematiek van evaluatie van 
het klimaatbeleid en de Strategische Evaluatie Agenda (SEA). De toelichting bij de Regeling 
periodiek evaluatieonderzoek 2022 (RPE 2022) “De SEA gaat uit van een indeling op basis van 
(beleids)thema’s die inhoudelijk samenhangen en daarmee een logische basis vormen om inzichten 
21
over de werking van beleid te verzamelen”. Het is de leden van de commissie echter niet 
duidelijk hoe de evaluatie van het klimaatfonds zich verhoudt tot de evaluatie van de rest van het 
klimaatbeleid waar het fonds logischerwijs mee samenhangt. In de SEA klimaatbeleid is nu nog 
geen periodieke rapportage opgenomen die de met evaluatieonderzoek verkregen inzichten op dit 
beleidsthema over een periode van vier tot zeven jaar samenbrengt (artikel 4.1 RPE). Wel is een 
Lerende evaluatie Klimaatbeleid als synthese-onderzoek opgenomen die in samenspraak met 
betrokken partijen in 2023 en 2024 wordt uitgevoerd. In de toelichting van de Lerende evaluatie 
wordt wel verwezen naar de evaluatie van het Klimaatfonds in 2027, maar niet hoe deze 
samenhangt met de Lerende evaluatie. Bovendien is deze pas in 2027 gepland, ruim na afronding 
van de lerende evaluatie. De Algemene Rekenkamer geeft daarnaast in zijn advies in overweging 
om de evaluatie al eerder uit te voeren dan 2027. Dit verkleint het risico dat de lessen niet meer 
kunnen worden toegepast doordat een groot deel van het fonds al is bestemd. De leden van de 
commissie hebben naar aanleiding hiervan de volgende vragen. Op welke manier wordt geborgd 
dat de evaluatie van het Klimaatfonds in samenhang met het overige klimaatbeleid gebeurt? Wordt 
hiertoe nog een periodieke rapportage voorzien of gebeurt dit op een andere manier? Is het 
mogelijk om de evaluatie van het Klimaatfonds naar voren te halen? De memorie van toelichting 
geeft aan dat de evaluatie niet wordt vervroegd, maar gaat niet in op de mogelijkheid dat een 
groot deel van de fondsmiddelen al zijn bestemd als de evaluatie gereed is. Welk deel van de 
fondsmiddelen is (mogelijk) al bestemd bij het gereed komen van de evaluatie in 2027? 
  
Het Klimaatfonds zal een belangrijke plaats innemen bij de realisering van het Nederlands 
klimaatbeleid. Bij de evaluatie van het Klimaatfonds in 2026 (afgerond in 2027) zal de werking van 
het fonds onder andere geëvalueerd worden door een analyse van de instrumentenevaluaties 
gerelateerd aan het Klimaatfonds gericht op de doelmatigheid en de doeltreffendheid van het 
beleid. Hiervoor is gekozen omdat de wet in 2024 in werking treedt. Voor deze evaluatie is het van 
belang dat er verscheidene meerjarenprogramma’s zijn opgesteld en verscheidene 
besluitvormingsprocessen zijn doorlopen. Indien evaluatie eerder plaats zou vinden, zijn er 
mogelijk te weinig ervaringen met het besluitvormingsproces om een goede evaluatie uit te kunnen 
voeren.  
 
Door te kiezen voor een evaluatie in 2026 kunnen de conclusies hieruit meegenomen worden in de 
laatste jaren van het Klimaatfonds. Dit is aanvullend op de in 2024 op te leveren lerende evaluatie 
klimaatbeleid die nu al uitgevoerd worden en die niet specifiek betrekking heeft op het 
Klimaatfonds. Met deze onderdelen zal het kabinet periodiek (in 2024 en 2027) rapporteren aan 
het parlement conform artikel 4.1 van de Regeling periodiek evaluatieonderzoek (RPE).  
 
Het Meerjarenprogramma Klimaatfonds wordt jaarlijks opgesteld. In dit programma wordt ook het 
lopende beleid, dat wil zeggen de uitgaven van de jaren ervoor, gemonitord. De uitvoering van de 
maatregelen die onder het Klimaatfonds middelen hebben gekregen, wordt gemonitord en hierover 
wordt uw Kamer in het programma geïnformeerd. Omdat uw Kamer de bestemming van de 
middelen uit het Klimaatfonds autoriseert is het onmogelijk om te zeggen welk deel van de 
fondsmiddelen al bestemd zal zijn bij gereedkomen van de evaluatie in 2027. Het kabinet stelt in 
het eerste ontwerp-MJP voor om al een fors gedeelte van de middelen uit het Klimaatfonds te 
bestemmen. Dit betekent echter niet dat de middelen al meteen worden uitgegeven. Een groot 
deel van de middelen betreft reserveringen.  
 
83. De leden van de GroenLinks en PvdA-fracties lezen dat de Algemene Rekenkamer aanbeveelt 
om de evaluatie eerder te doen dan in 2027. De regering geeft aan dit niet te willen, omdat er 
mogelijk te weinig casuïstiek zal zijn om op basis daarvan conclusies te trekken. Deze leden zien 
wel de meerwaarde van een eerdere (desnoods een minder diepgaande) evaluatie om zo tijdig bij 
te kunnen sturen. Zij verzoeken daarom, in lijn met de adviezen van de Algemene Rekenkamer, de 
regering een eerder evaluatiemoment in te plannen. 
 
Zoals in de vorige vraag is aangegeven zal in 2026 worden gestart met het uitvoeren van een 
evaluatie die in 2027 zal zijn afgerond. Door te kiezen voor een evaluatie in 2026 kunnen de 
conclusies hieruit meegenomen worden in de laatste jaren van het Klimaatfonds. Verder zullen 
 
21
 Stcrt. 2022, 19587, p. 7.
