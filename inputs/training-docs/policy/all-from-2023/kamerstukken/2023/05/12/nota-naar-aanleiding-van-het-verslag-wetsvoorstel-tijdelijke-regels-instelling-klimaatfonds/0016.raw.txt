Een begrotingsfonds is bedoeld om financiële middelen meerjarig te reserveren voor een specifiek 
doel, waarvan op voorhand wordt ingeschat dat de middelen ervoor nodig zijn op het doel te 
bereiken. Het is van belang dat de reikwijdte van het fonds voldoende is afgebakend, om te zorgen 
dat de middelen uiteindelijk niet besteed worden aan iets anders, waardoor het doel uiteindelijk 
niet gehaald wordt.  
 
42. Waarin is de onderbouwing gelegen om maatregelen ten behoeve van broeikasgasreductie die 
in de landbouw genomen worden uitgesloten worden van het klimaatfonds? Kan de regering 
uiteenzetten wat het inhoudelijke verschil is tussen maatregelen in het klimaatfonds en 
maatregelen ten behoeve van klimaat die in een ander fonds (het transitiefonds) dienen te worden 
ondergebracht?  
 
Het kabinet zet via het Nationaal Programma Landelijk Gebied (NPLG) in op een integrale 
gebiedsgerichte aanpak waarmee de stikstof, water en klimaatopgave zoveel mogelijk in 
samenhang wordt gerealiseerd. Om die integraliteit te borgen heeft het kabinet besloten om 
maatregelen gericht op het klimaat in de landbouw- en natuur onder te brengen in het 
Transitiefonds en uit te sluiten van middelen uit het Klimaatfonds. Zoals beschreven in de memorie 
van toelichting van onderhavig wetsvoorstel gaat het hierbij om maatregelen gericht op het 
terugdringen van broeikasgasemissies in de veehouderij en landgebruik door extensivering van 
landbouw en maatregelen gericht op nieuwe verdienmodellen voor kringlooplandbouw. Met het 
voorgestelde Transitiefonds komt er een bron van financiering die expliciet is bedoeld voor het 
bekostigen van deze maatregelen. Omdat de energetische klimaatmaatregelen in de landbouw en 
glastuinbouw niet in aanmerking komen voor het voorgestelde Transitiefonds landelijk gebied en 
natuur, komen deze maatregelen wel in aanmerking voor het Klimaatfonds zolang deze kunnen 
bijdragen aan de bestedingsdoelen van het Klimaatfonds.  
 
Voor het antwoord op de vraag van het lid van de BBB-fractie wordt ook verwezen naar het 
antwoord op vraag nummer 23. 
 
43. Klopt het dat de andere fondsen zoals het mobiliteitsfonds niet letterlijk gaan over 
broeikasgasemissiereductie, maar dat daar expliciet bij maatregelen die genomen moeten worden 
in de landbouw wél sprake van is? 
 
Het klopt dat emissiereductie een expliciet doel is van het Transitiefonds landelijk gebied en natuur 
in oprichting, terwijl dit bij het mobiliteitsfonds niet zo is. Hoewel het Mobiliteitsfonds niet primair is 
gericht op het reduceren van CO -emissies kunnen maatregelen die daar worden ingediend wel 
2
CO -emissiereductie tot gevolg hebben, bijvoorbeeld door circulariteit als voorwaarde te stellen bij 
2
infrastructuurprojecten.  
 
Fondsbeheer en toepassing van criteria 
 
44. De leden van de commissie constateren dat de minister voor Klimaat en Energie zowel als 
fondsbeheerder als degene die een beroep doet op het fonds kan optreden. Om de 
verantwoordelijkheden zo goed mogelijk te scheiden wordt een aantal waarborgen opgenomen. 
Wordt de beoogde ambtelijke scheiding tussen beoordelen van verzoeken en de indieners daarvan 
vastgelegd in een protocol of bijvoorbeeld in het Besluit mandaat, volmacht en machtiging EZK 
2019? Een tweede waarborg is de mogelijkheid van onafhankelijke advisering “op verschillende 
momenten”. Kan de regering aangeven welke momenten dit betreft en hoe de Kamer kennis kan 
nemen van deze adviezen (zie voor de vragen over advisering over het meerjarenprogramma 
hieronder, onder 6) voordat de ontwerpbegroting wordt voorgelegd? De onafhankelijke advisering 
is in het wetsvoorstel als facultatieve bevoegdheid (de regering ‘kan’ onafhankelijk advies 
inwinnen). Is overwogen om deze advisering meer dwingend voor te schrijven, zoals bijvoorbeeld 
bij het Nationaal groeifonds is gebeurd?  
  
De Minister voor Klimaat en Energie heeft inderdaad een dubbele rol: die van fondsbeheerder en 
die van indiener van vier deelprogramma’s. De Minister voor Klimaat en Energie is namelijk 
beleidsverantwoordelijk voor een aantal bestedingsdoelen en zal daarom inderdaad aanvragen 
indien bij de fondsbeheerder. Als fondsbeheerder is de Minister voor Klimaat en Energie verderop in 
het proces verantwoordelijk voor het beoordelen van de bijdrage van alle ingediende 
deelprogramma’s (aan de hand van de doelstelling van het fonds en de in artikel 3, derde lid, van 
dit wetsvoorstel opgenomen criteria van de doelen van het fonds) en het opstellen van het 
ontwerp-MJP. Dit gebeurt in samenwerking met de Minister van Financiën, die alle 
begrotingsuitgaven beoordeelt op doelmatigheid en doeltreffendheid.
