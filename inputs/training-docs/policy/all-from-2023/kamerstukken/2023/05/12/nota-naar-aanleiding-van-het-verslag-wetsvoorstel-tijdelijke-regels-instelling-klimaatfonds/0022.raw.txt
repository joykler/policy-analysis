concurrentie met elkaar en wordt, binnen randvoorwaarden, de subsidie toegekend aan de laagste 
bieder. Die concurrentie is er niet tussen de grote bedrijven die meedoen aan de 
maatwerkafspraken. Hoe wordt inzichtelijk gemaakt voor de kamer dat er geen oversubsidiëring 
plaatsvindt? Kan de regering ook toezeggen dat bedrijven geen subsidie krijgen als zij hun winsten 
inzetten om hun eigen aandelen terug te kopen, en om dit als subsidievoorwaarde op te nemen? 
 
De fondsbeheerder beoordeelt de maatregelen die bij hem ingediend worden in het kader van de 
maatwerkafspraken onder het bestedingsdoel ‘het stimuleren van de implementatie van technieken 
voor energie-efficiëntie en stimuleren van toepassing van hernieuwbare energie en overige 
broeikasgasreducerende technieken en maatregelen in het bedrijfsleven’.  
 
Bij de beoordeling door de fondsbeheerder zal onder meer worden gekeken of de vormgeving van 
de maatregel zorgt voor een efficiënt gebruik van beschikbare middelen. Uw Kamer wordt via het 
meerjarenprogramma geïnformeerd tot welke maatregelen dit leidt. Het onderhavige wetsvoorstel 
gaat echter niet over het winst maken van bedrijven. Het gaat over het instellen van het 
Klimaatfonds waaruit middelen ingezet kunnen worden voor maatregelen die bijdragen om de 
klimaatdoelstellingen te realiseren. De subsidievoorwaarden zijn onderdeel van de maatregelen van 
de vakministers en geen onderdeel van dit wetsvoorstel. Wel is het zo dat er aan de overheveling 
van middelen vanuit het Klimaatfonds voorwaarden kunnen worden verbonden om de 
doelmatigheid van maatregelen te borgen. Zo kan de doelmatigheid van een bepaalde maatregelen 
sterk verbeteren indien er bij risico’s van oversubsidiering actie wordt ondernomen om dit te 
mitigeren door de vormgeving van de maatregel aan te passen.  
 
Om te voorkomen dat er oversubsidiëring plaatsvindt wordt er bij subsidieregelingen waar mogelijk 
gewerkt met een tender-systematiek zodat de subsidie gaat naar bedrijven die middelen uit het 
fonds zo kostenefficiënt mogelijk inzetten. In de regelingen kunnen ook andere voorwaarden 
worden opgenomen. Uw Kamer wordt over de precieze inhoud van de maatwerkafspraken te zijner 
tijd geïnformeerd door de Minister van Economische Zaken en Klimaat die beleidsverantwoordelijk 
is voor de maatwerkaanpak.  
 
62. De leden van de GroenLinks- en PvdA-fracties lezen dat de minister voor Klimaat en Energie 
verantwoordelijk is voor zowel het beheer als de uitvoering van het fonds en dat door deze opzet 
het kan voorkomen dat voor maatregelen die onder de verantwoordelijkheid van de minister voor 
Klimaat en Energie vallen een beroep wordt gedaan op het fonds, terwijl de minister tegelijkertijd 
als fondsbeheerder een rol heeft in het borgen dat fondsmiddelen doeltreffend en doelmatig 
worden besteed. Deze leden zijn niet geheel overtuigd dat het separaat beleggen van deze taken 
binnen het ambtelijk apparaat geheel kan waarborgen dat hier geen verstrengeling van belangen 
ontstaat. Welke andere maatregelen worden getroffen om deze verantwoordelijkheden goed te 
scheiden en is de regering bereid dit in de evaluatie van het Klimaatfonds mee te nemen? 
 
Voor het antwoord op de vraag van de leden van de GroenLinks- en PvdA-fracties wordt verwezen 
naar het antwoord op vraag nummer 44.  
 
63. Het lid van de BBB-fractie vraagt ten aanzien van doeltreffendheid of de regering rekening 
houdt met het feit dat veel voorzieningen gefinancierd vanuit het klimaatfonds juist voor mensen 
met hogere inkomens bereikbaar en beschikbaar zijn, inkomens die ook zonder subsidiëring 
maatregelen zouden kunnen treffen. Hoe gaat de regering ervoor zorgen dat een evenredig deel 
van dit fonds ten goede komt aan de lagere- en middeninkomens, voordat het is ‘uitgeput’. Is dit 
een punt van zorg en op welke wijze wordt hier rekening mee gehouden? 
  
Het kabinet betrekt bij het afwegen van verschillende opties voor het klimaatbeleid 
rechtvaardigheid, uitvoerbaarheid en ambitie. Voor het Klimaatfonds zijn in het coalitieakkoord 
middelen beschikbaar gesteld om de benodigde investeringen van burgers, bedrijven en 
maatschappelijke instellingen te ondersteunen. Om ervoor te zorgen dat de beschikbare middelen 
niet maar bij een aantal partijen terecht komen, zijn er in het wetsvoorstel bestedingsdoelen 
opgenomen. Het voornemen is om een deel van de middelen uit het Klimaatfonds in te zetten bij 
de ondersteuning van de verduurzaming van woningen, zoals het Nationaal Isolatieprogramma. Dit 
zal ten goede komen aan kwetsbare huishoudens. Voor het antwoord op de vraag van het lid van 
de BBB-fractie wordt ook verwezen naar het antwoord op vraag nummer 29. 
 
64. Het lid van de BBB-fractie vraagt zich ten aanzien van de uitvoerbaarheid af of er extra 
middelen kunnen worden aangewend om mensen met afstand tot de arbeidsmarkt met extra 
begeleiding in te kunnen zetten voor de energietransitie?
