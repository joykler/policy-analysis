4. De leden van de SP-fractie zijn over het Klimaatfonds erg dubbelzinnig. Zij erkennen het 
belangrijk dat het klimaatprobleem wordt opgelost en dat dit op een rechtvaardige manier moet 
gebeuren. Dat betekent dat iedereen zijn eerlijke deel moet doen en betalen aan de 
klimaatoplossingen en dat zeker ook de winst gelijk verdeeld moet zijn. Hier hebben de leden van 
de SP-fractie een groot probleem met het huidige klimaatfonds en de aanpak van de regering. Nog 
altijd zijn de degenen die het minst bijdragen aan de klimaatverandering degenen die het meest 
bijdragen en het minst profiteren. Wat gaat de regering doen om dit fundamenteel te wijzigen? Is 
de regering bereid om het klimaatfonds zo in te zetten dat niet opnieuw belastinggeld van iedereen 
in de zakken van enkelen verdwijnt? Zo ja, hoe gaat zij dat doen? 
 
Iedereen heeft er belang bij dat de opwarming van de aarde en de klimaatverandering worden 
tegengegaan. In lijn met het advies van de Wetenschappelijke Raad voor het Regeringsbeleid 
(WRR) is het kabinet expliciet over de principes van verdelende rechtvaardigheid die worden 
gehanteerd. Het kabinet houdt in het klimaatbeleid rekening met het nut voor de maatschappij, 
waarbij de bijdrage aan de klimaatdoelen en de kosten voor de maatschappij worden meegewogen. 
Het kabinet wil dat de ‘uitstoter’ betaalt, en dat verduurzaming loont. Het kabinet kijkt ook naar 
draagkracht. Het kabinet wil bijvoorbeeld niet dat alleen mensen die investeringen kunnen 
voorfinancieren profiteren van overheidsregelingen. Van sterkere schouders wordt verwacht dat zij 
zwaardere lasten kunnen dragen: lastenstijgingen voor lage en middeninkomens worden zoveel 
mogelijk beperkt. Voor het kabinet is nooit één rechtvaardigheidsprincipe dominant. Het gaat erom 
dat het integrale pakket van maatregelen op het gebied van normeren, beprijzen en subsidiëren 
samen tot een rechtvaardige uitkomst leidt. Het kabinet is daarbij van mening dat de huidige opzet 
van het Klimaatfonds hierop aansluit. Daarbij geldt dat een groot deel van de middelen worden 
ingezet voor de verduurzaming van de gebouwde omgeving en dat er voor de andere sectoren 
geldt dat subsidie enkel wordt ingezet in combinatie normeren en/of beprijzen.  
 
Vanwege geldzorgen, beperkte tijd of minder digitale vaardigheden, is er een groeiende groep 
mensen die moeite heeft om mee te komen in de transitie. Zij hebben bijvoorbeeld geen spaargeld 
om te verduurzamen, weten niet hoe ze subsidies kunnen aanvragen of hebben niet de tijd om hun 
huis te verduurzamen. Of ze wonen in een huurhuis waardoor ze voor verduurzaming afhankelijk 
zijn van de verhuurder. Het kabinet wil deze groep extra ondersteuning bieden met subsidies en 
ontzorging. Hoewel deze subsidies relatief gezien een beperkt deel van het Klimaatfonds uitmaken 
is het kabinet van mening dat met deze middelen belangrijke verdere stappen kunnen worden 
gezet in de ondersteuning van kwetsbare huishoudens.  
 
5. De leden van de SP-fractie vinden het huidige karakter van het klimaatfonds, dat is ingericht als 
een subsidie (dus een gift), gewijzigd zou moeten worden door leningen, tenzij die nooit kan 
worden terugbetaald. Door het op deze manier vorm te geven, is het mogelijk om als staat 
verantwoordelijkheid te nemen en klimaatverandering te financieren zónder dat publiek geld 
verdwijnt in winsten van enkelen. De gedachte achter investeringen en leningen uit het 
klimaatfonds zou moeten zijn dat het bij rendabele opbrengst terugvloeit naar de samenleving. Kan 
de regering een uitgebreide reactie geven? 
 
Het fonds wordt enkel gebruikt om middelen over te hevelen naar departementale begrotingen. Het 
fonds gaat niet direct subsidies uitkeren aan individuele projecten van bedrijven, maatschappelijke 
organisaties of huishoudens. Dit zorgt voor een duidelijke rol- en taakverdeling, en een 
overzichtelijker beheer van het fonds. Vanaf het moment dat middelen worden overgeheveld naar 
een departementale begroting, bijvoorbeeld ten behoeve van een subsidieregeling, is vervolgens 
de vakminister verantwoordelijk voor het beheer van deze regeling. Per maatregel zal worden 
bezien welke vormgeving het meest passend is. Bij elke maatregel zal voldoende moeten worden 
onderbouwd dat de beoogde effecten niet (of met minder middelen) op een alternatieve manier, 
zoals via leningen, normering of beprijzing gerealiseerd kunnen worden of dat het effectiever is om 
de maatregel hiermee te combineren. Op het moment dat er enkel leningen uit het Klimaatfonds 
zouden worden versterkt zouden burgers en bedrijven onvoldoende ondersteund kunnen worden 
bij het doen van de noodzakelijke investeringen. Een groot deel van de benodigde maatregelen 
kenmerkt zich door een onrendabele top en niet enkel door een gebrek aan financiering.  
6. De leden van de SP-fractie zouden graag zien dat de verdeling van het klimaatfonds eerlijk 
uitvalt voor huishoudens en kleine ondernemers in ons land. Zij vragen de regering te reageren op 
het rapport van de Wetenschappelijke Raad voor Regeringsbeleid die stelt dat aan de uitgaven voor
