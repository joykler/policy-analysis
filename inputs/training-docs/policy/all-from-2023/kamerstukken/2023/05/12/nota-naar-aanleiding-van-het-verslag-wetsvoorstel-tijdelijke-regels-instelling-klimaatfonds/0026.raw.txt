Klimaatfonds een overhevelingsfonds wordt, is ervoor gekozen de bepalingen ten aanzien van het 
meerjarenprogramma Mobiliteitsfonds niet een-op-een te kopiëren. 
 
Het parlement ontvangt gelijktijdig met de voorjaarsnota het ontwerp-MJP. Dan heeft het 
parlement de mogelijkheid met gebruikelijke parlementaire middelen het meerjarenprogramma te 
behandelen. Het meerjarenprogramma sluit aan bij de vormgeving van de begrotingswijze, zoals 
bij het Mobiliteitsfonds. In het meerjarenprogramma wordt de voortgang van lopende regelingen 
gemonitord. Op deze manier is geborgd dat uw Kamer over voldoende actuele 
voortgangsinformatie beschikt om het meerjarenprogramma te beoordelen. Het is de bedoeling van 
de regering dat het meerjarenprogramma Klimaatfonds een belangrijk instrument is voor het 
parlement om het budgetrecht uit te oefenen. Hiervoor wordt ook verwezen naar het antwoord op 
vraag nummer 55. 
 
5. Onafhankelijk advies 
74. De leden van de commissie lezen in de memorie van toelichting dat de regering voornemens is 
om advies te vragen op het meerjarenprogramma door een aantal partijen, waaronder het 
Planbureau voor de Leefomgeving (PBL). Deze adviezen worden naar de Kamer gestuurd. Is 
overwogen deze advisering en de verzending aan de Kamer van de adviezen in de wet vast te 
leggen?  
 
Voor het antwoord op de vraag van de leden van de commissie over het vastleggen van de 
advisering wordt allereerst verwezen naar het antwoord op vraag nummer 44. Als toevoeging op 
het antwoord op vraag nummer 44 geldt dat in artikel 68 van de Grondwet de algemene 
inlichtingenplicht van bewindslieden richting de Kamers der Staten-Generaal geregeld is. Gelet 
hierop is niet overwogen vast te leggen dat adviezen aan de Kamer gestuurd worden maar 
alvorens de Kamer een dergelijk verlangen heeft geuit, toe te zeggen dat de verzending gebeurt. 
Verder geldt in het kader van artikel 68 van de Grondwet onder meer de beleidslijn actieve 
openbaarmaking beslisnota’s. Het is daarmee aannemelijk dat informatie over de advisering in 
dergelijke beslisnota’s landt. 
 
75. De leden van de commissie lezen dat uitvoeringsorganisaties zo vroeg mogelijk worden 
betrokken. Gaat de regering uitvoeringstoetsen doen op (sets van) maatregelen en zo ja, wie voert 
die toetsen uit en op welke wijze en op welk moment worden de resultaten daarvan met de Kamer 
gedeeld? 
 
Het is de verantwoordelijkheid van het bewindspersoon dat een maatregel wil indienen bij de 
beheerder van het Klimaatfonds om een dergelijke toets uit te voeren. De inhoud van een 
dergelijke toets wordt meegewogen bij de beoordeling door de fondsbeheerder. De fondsbeheerder 
zal er daarnaast bij de verantwoordelijke bewindspersonen op wijzen dat de uitvoeringsinstantie zo 
vroeg mogelijk wordt betrokken.  
 
76. De leden van de SP-fractie lezen in de memorie van toelichting dat de regering onafhankelijk 
advies ‘kan’ inwinnen. Kan de regering toelichten in welke situaties advies ingewonnen gaat 
worden, en wie dat onafhankelijke advies gaat uitvoeren, en waarom onafhankelijk advies niet 
bindend in de wet is opgenomen? 
 
Voor het antwoord op de vraag van de leden van de GroenLinks- en PvdA-fracties wordt verwezen 
naar het antwoord op vraag nummer 44.  
 
77. De leden van de SP-fractie willen graag weten wat de regering onder onafhankelijk advies 
verstaan en hoe zij dat precies toetst? Kan zij hier heldere kaders voor aangeven? 
  
Onder onafhankelijk advies wordt verstaan advies waarbij de adviseurs op afstand ten opzichte van 
het kabinet en de fondsbeheerder staan en er geen risico op belangenverstrengeling bestaat. PBL 
voldoet aan deze kaders aangezien PBL zelf kan beslissen over en verantwoordelijk is voor de 
onderwerpkeuze en onderzoeksvragen, de te hanteren onderzoeksmethoden en het openbaar 
maken van onderzoeksresultaten. Daarom wordt in ieder geval PBL gevraagd om een reflectie te 
geven op de samenhang van het pakket aan voorgestelde maatregelen en de consistentie daarvan 
met de doelstellingen en criteria in het wetsvoorstel voor de instelling van het Klimaatfonds. 
 
78. De leden van de GroenLinks- en PvdA-fracties zijn benieuwd naar de partijen bij wie de 
beheerder van het fonds informatie in kan en zal winnen. Hoe worden deze partijen precies 
betrokken in de te maken besluiten? En hoe wordt geborgd dat het advies ook daadwerkelijk 
onafhankelijk is? Is het mogelijk het Planbureau voor de Leefomgeving hierin een bepalende rol te
