I. Algemeen deel 
De vaste commissie voor Economische Zaken en Klimaat heeft in het kader van het voorbereidend 
onderzoek van dit wetsvoorstel de leden Boucke en Kröger tot wetgevingsrapporteurs benoemd. De 
wetgevingsrapporteurs hebben ten behoeve van het verslag een schriftelijke inbreng opgesteld. De 
commissie heeft besloten de inbreng van de wetgevingsrapporteurs over te nemen en in het 
1
verslag als in breng van de commissie op te nemen. De commissie is wetgevingsrapporteurs 
erkentelijk voor hun bijdrage aan het verslag. 
 
De leden van de VVD-fractie-fractie hebben kennisgenomen van het wetsvoorstel. Deze leden 
hebben hierover nog enkele vragen.  
 
De leden van de CDA-fractie hebben kennisgenomen van het voorstel van het wetsvoorstel en 
hebben daarover nog enkele vragen. 
 
De leden van de SP-fractie hebben kennisgenomen van onderhavige stukken en hebben hierover 
een aantal vragen en opmerkingen. 
 
De leden van de GroenLinks- en PvdA-fracties zijn zeer verheugd met de komst van een 
substantieel fonds om zo de benodigde investeringen in de klimaattransitie zo goed als mogelijk te 
kunnen reserveren voor de langere termijn. Bovendien benadrukken deze leden het belang van een 
instellingswet om dit begrotingsfonds een formeel karakter te geven en zo ook het parlementaire 
wetgevingsproces, een gedegen financieel beheer en het budgetrecht van de Tweede Kamer te 
borgen.  
 
De leden van de ChristenUnie-fractie hebben met interesse kennisgenomen van het wetsvoorstel. 
Deze leden hebben hierover op dit moment geen nadere vragen.  
 
De leden van de Volt-fractie hebben met interesse kennisgenomen van het wetsvoorstel. Deze 
leden hebben hierover op dit moment geen nadere vragen.  
 
Het lid van de BBB-fractie heeft kennisgenomen van het wetsvoorstel en heeft daarover nog enkele 
vragen. 
 
In deze nota naar aanleiding van het verslag ga ik, mede namens de Minister van Financiën, graag 
in op de vragen en opmerkingen van de leden van de verschillende fracties. Daarbij is de opmaak 
van het verslag van uw Kamer aangehouden, met dien verstande dat er bij vergelijkbare vragen 
verwezen wordt naar eerdere beantwoording. Ten behoeve van de leesbaarheid van deze nota heb 
ik de door uw Kamer gesteld vragen genummerd. Daarbij houd ik de volgorde van het verslag aan. 
De tekst van het verslag is schuingedrukt, de beantwoording niet.  
 
1. Achtergrond, rationale en hoofdlijnen van het fonds 
 
1. De leden van de commissie lezen in de memorie van toelichting dat de maatregelen uit het 
rapport “Bestemming Parijs” deels zijn overgenomen in de bestedingsdoelen voor het 
Klimaatfonds. Zij vragen welke maatregelen wel en niet zijn overgenomen.  
 
De inschatting was dat het grootste deel van de maatregelen zoals geschetst in het rapport 
“Bestemming Parijs: Wegwijzer voor klimaatkeuzes 2030, 2050” (vanaf nu: rapport Bestemming 
Parijs) binnen de bestedingsdoelen van onderhavig wetsvoorstel zou passen. Om die reden is in de 
memorie van toelichting aangegeven dat de maatregelen deels zijn overgenomen in de 
bestedingsdoelen van het voorgestelde Klimaatfonds. De bestedingsdoelen zijn echter niet direct te 
koppelen aan de maatregelen uit het rapport Bestemming Parijs, omdat de bestedingsdoelen in het 
voorgestelde artikel 2, tweede lid, zijn opgesteld op een hoger abstractieniveau. 
 
De bestedingsdoelen uit het wetsvoorstel zijn bij de voorbereiding van het ontwerp-
meerjarenprogramma uitgesplitst naar zes “percelen”, met een bijbehorend indicatief budget dat 
overeenkomst met de budgetten die genoemd zijn in de memorie van toelichting van het 
wetsvoorstel. Deze indicatieve budgetten kunnen wel vergeleken worden met de bedragen die 
genoemd zijn in de illustratieve pakketten (A, B en C) uit het rapport Bestemming Parijs. Dit is 
weergegeven in onderstaande tabel. 
 
1
 De inbreng van de wetgevingsrapporteurs is in het verslag te herkennen aan de zinsnede “de commissie (is 
van mening)” in tegenstelling tot “de leden van de X- fractie (zijn van mening).
