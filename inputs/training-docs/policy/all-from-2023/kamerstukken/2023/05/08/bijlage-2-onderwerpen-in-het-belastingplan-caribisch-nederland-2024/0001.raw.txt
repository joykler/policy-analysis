Bijlage: onderwerpen in het Belastingplan Caribisch Nederland 2024 
 
Algemene bepalingen 
 
1. Een aanscherping van het begrip ‘personenauto’. Dit zorgt voor een betere heffing van 
loon- en inkomstenbelasting (ter zake van de auto van de zaak) en de algemene 
bestedingsbelasting (voor wat betreft de invoer van auto’s). 
2. Diverse typefouten en incorrecte wijzigingen in de Belastingwet BES, de Wet 
inkomstenbelasting BES, de Wet loonbelasting BES, de Douane- en Accijnswet BES en 
diverse lagere wet- en regelgeving worden hersteld. 
 
Vastgoed- en opbrengstbelasting (inclusief vestigingsplaatsbeschikking) 
 
3. Een aanscherping van de activiteitentoets voor de afgifte van de 
vestigingsplaatsbeschikking en een versoepeling van de terugwerkende kracht ervan. 
4. Een verdere versoepeling van de houdstertoets om een vestigingsplaatsbeschikking voor 
houdstervennootschappen te verkrijgen (de 95% toets voor werkmaatschappijen wordt 
verlaagd naar 50%). 
5. Een aanpassing van het tarief van de vastgoedbelasting voor hotels (van 10% naar 
12,5%). 
6. Er komt een meldingsplicht voor de vastgoedbelasting voor eigenaren van onroerende 
zaken. 
7. Een aanpassing van het tarief van de opbrengstbelasting; deze wordt verhoogd van 5% 
naar 10%, vooral om de verhoging van de belastingvrije som in de loon- en 
inkomstenbelasting te financieren die reeds per 1/1/2023 is verhoogd. 
 
Algemene bestedingsbelasting (ABB) 
 
8. In de ABB vervalt de integratieheffing; een complexe bepaling die uit de BTW wetgeving is 
overgenomen voor de bouw van onroerende zaken op eigen grond. 
9. Er komt een fiscale eenheid in de ABB, vooral om cumulatie (ABB over ABB) tegen te gaan 
tussen verbonden ondernemingen die veel met elkaar samenwerken. 
10. Er komen een aantal kleine wijzigingen in het factuurstelsel. 
11. De kleine ondernemingsregeling wordt verhoogd, waardoor meer kleine bedrijfjes geen 
ABB hoeven af te dragen. 
 
Formele rechtsregels 
 
12. Het wettelijk kader voor het doen van elektronische aangifte worden verruimd, overigens 
zonder iedereen per 2024 te verplichten om daadwerkelijk elektronisch aangifte te doen. 
13. Er komt eveneens een verruimde mededelingsplicht voor het doen van suppletieaangiften; 
in die gevallen waarin de belastingplichtige weet dat eerdere aangifte niet goed zijn 
ingediend, maar waarvan de belastingdienst dit nog niet weet. 
14. Er komt een verruiming van de termijn waarin een aanslag kan worden opgelegd indien 
een aangifte wordt ingediend zonder dat de belastingplichtige hiervoor was uitgenodigd en 
een verruiming van de termijn voor belastingschulden die eerst aan het einde van een 
termijn kan worden vastgesteld. 
15. De regels voor de ambtshalve vermindering van aanslagen worden verruimd. Hierdoor 
hebben belastingplichtigen meer recht op teruggave van belasting. 
16. Er wordt een regeling ingevoerd waardoor de inspecteur een vergrijpboete kan opleggen bij 
de definitieve aanslagregeling. Deze ontbrak top op heden op de BES-eilanden. 
17. De regels voor keten- en inlenersaansprakelijkheid worden aangepast; de mogelijkheden 
om aansprakelijkheid te beperken worden verruimd. 
18. De inlichtingenverplichtingen voor administratieplichtigen wordt op een aantal punten 
uitgebreid. 
19. Het juridisch kader voor de uitwisseling van fiscale inlichtingen tussen de landen van het 
Koninkrijk wordt in lijn gebracht met de nieuwe belastingregelingen tussen de landen van 
het Koninkrijk. 
20. De wettelijk regeling voor de uitwisseling van gegevens op basis van de spaarrenterichtlijn 
komt te vervallen. De Europese spaarrenterichtlijn is immers al een aantal jaren niet meer 
van toepassing. 
21. De regels ter zake waarvan de belastingdienst van de geheimhoudingsplicht mag afwijken 
worden aangepast aan een aantal nieuwe regelingen.
