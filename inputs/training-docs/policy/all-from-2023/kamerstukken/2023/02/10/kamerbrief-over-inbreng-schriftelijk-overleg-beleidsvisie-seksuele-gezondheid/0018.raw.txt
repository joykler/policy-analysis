De leden van de SGP-fractie vragen het kabinet om te bevestigen dat bij het 
onderwijs op basis van de kerndoelen, ook na de herziening, de vrijheid van 
richting van scholen gewaarborgd blijft en dat het dus aan scholen is om op basis 
van hun visie en missie zowel invulling te geven aan de kerndoelen als de manier 
te bepalen waarop dat het beste kan gebeuren (het ‘hoe’). 
Is de inzet van het kabinet ten aanzien van de verduidelijking van de kerndoelen 
in ieder geval ook om ervoor te zorgen dat het aangaan en onderhouden van 
stabiele relaties duidelijker onderdeel wordt van het curriculum? 
De leden van de SGP-fractie lezen: ‘Ook ouders of opvoeders hebben een 
belangrijke rol in seksuele vorming.’ In lijn met hetgeen zij naar voren hebben 
gebracht met betrekking tot de overheidstaak, storen zich aan deze formulering. 
De leden van de SGP-fractie zijn van mening dat seksuele en relationele vorming 
primair een taak is voor ouders en opvoeders. Seksuele en relationele vorming op 
school moet staan in het verlengde van de opvoeding en vorming in het gezin. Zij 
vragen het kabinet of zij die opvatting deelt. Hoe willen zij ouders in staat stellen 
om deze taak zo goed mogelijk uit te kunnen voeren? 
Verbetering positionering (aanvullende) seksuele gezondheidszorg in zorgstelsel 
De leden van de SGP-fractie lezen dat het kabinet een wetswijziging in 
voorbereiding heeft waarmee onder meer de taken van de ASG binnen de Wet 
publieke gezondheid geborgd worden. Zij lezen dat ASG in feite worden 
beschouwd als deel van de publieke gezondheidszorg en de wetswijziging dus 
geen beleidsinhoudelijke wijzigingen bevat. Zij vragen het kabinet daarom wat de 
toegevoegde waarde is van de wetswijziging. 
Seksuele gezondheid op Bonaire, Saba en Sint-Eustatius (BES-eilanden) 
Hoe doet het kabinet in het beleid recht aan lokale opvattingen in de Cariben als 
het gaat om seksualiteit en hoe wordt voorkomen dat mainstream opvattingen in 
Europees Nederland opgelegd worden aan de Caribische delen van Nederland? 
Wordt de inbreng van maatschappelijke organisaties daarbij duidelijk betrokken? 
 
 
 
 
 
 
 
 
 
 
 
 
 
 
 
 
 
 
 
 
 
Pagina 18 van 55
