De leden van de SGP-fractie vragen het kabinet om de afbakening van de 
overheidstaak scherper te formuleren. Zij constateren dat bewindspersonen de 
overheidstaak ten aanzien van het bevorderen van de seksuele gezondheid vooral 
willen invullen door het faciliteren en stimuleren dat mensen zelf goed 
geïnformeerde keuzes kunnen maken. Zij zouden graag zien dat het kabinet een 
scherper onderscheid maakt tussen het privédomein en het publieke domein. De 
leden van de SGP-fractie zouden willen dat de overheid grote terughoudendheid 
betracht ten aanzien van het private domein en een beschermende en 
normerende rol heeft in het publieke domein. Dit laatste door bijvoorbeeld de 
stortvloed aan seksuele beelden op sociale media te beperken of vulgaire of 
onzedelijke uitingen die de seksuele gezondheid aantasten uit het publieke domein 
te weren. De leden van de SGP-fractie missen dergelijke maatregelen in de 
beleidsvisie. Zij ontvangen in dit kader graag een reactie van het kabinet. 
Concreet vragen de leden van de SGP-fractie waarom het kabinet geen voorstellen 
doet voor het normeren van publieke en/of reclame-uitingen die schadelijk zijn 
voor de seksuele gezondheid. Analoog aan beleid om reclames voor tabak, alcohol 
of ongezond voedsel te normeren, zou ook gedacht kunnen worden aan het 
reguleren van (reclame)uitingen die de seksuele gezondheid aantasten. Is het 
kabinet daartoe bereid? Hoe wil het kabinet gemeenten ondersteunen om reclame 
te verbieden van websites die overspel tot hun verdienmodel hebben gemaakt? 
Voorts merken de leden van de SGP-fractie op dat in de kabinetsvisie geen 
aandacht wordt geschonken aan mensen die geen seksuele relatie kunnen of 
willen aangaan. Seksualiteit wordt benaderd als een ‘recht’. Zij vragen zich af 
seksualiteit hiermee recht gedaan wordt. Erkent het kabinet dat een persoon ook 
mentaal en fysiek gezond kan zijn zonder het aangaan van een seksuele relatie? 
Erkent het kabinet dat iemands identiteit niet (uitsluitend) wordt bepaald door het 
wel of niet aangaan van een seksuele relatie? 
Pornografie 
Ten aanzien van de overheidstaak missen de leden van de SGP-fractie in de brief 
een duidelijke visie van het kabinet op pornografie. Naar de mening van de leden 
van de SGP-fractie draagt de beschikbaarheid van porno niet bij aan een gezonde 
visie op seksualiteit. Pornografie zorgt voor een oppervlakkige vorm van 
lustbeleving die vrouwen degradeert tot lustobject. Porno geeft een vertekend 
beeld van seksualiteit, wat des te ernstiger is omdat het sterk normerend werkt 
voor de opvattingen van mensen over seksualiteit. Helaas is pornografie in de 
Nederlandse samenleving wijdverbreid. Deelt het kabinet de opvatting dat 
pornografie een groot maatschappelijk probleem is? Wat gaat het kabinet hieraan 
doen? Welke maatregelen worden er genomen om de beschikbaarheid en kijken 
van pornografie tegen te gaan? De leden van de SGP-fractie vragen in het 
bijzonder aandacht voor mensen die verslaafd zijn aan pornografie. Welke 
maatregelen treft het kabinet om porno- en seksverslaving tegen te gaan? 
Prostitutie 
De leden van de SGP-fractie missen verder een verbinding tussen de visie van het 
kabinet op seksuele gezondheid en de praktijk van prostitutie in Nederland. 
Prostitutie is geen liefdevol samenleven van man en vrouw, maar misbruik van 
vrouwen en een vorm van slavernij. De leden van de SGP-fractie vragen het 
kabinet welk signaal uitgaat van het in stand houden van de prostitutieketen. 
Welke visie op vrouwen, relaties en seks wordt hiermee gegeven, ook richting 
jonge mensen? Erkent het kabinet dat het zeer bevorderend zou zijn voor de 
seksuele gezondheid als er een einde zou worden gemaakt aan de prostitutie in 
ons land? 
Pagina 16 van 55
