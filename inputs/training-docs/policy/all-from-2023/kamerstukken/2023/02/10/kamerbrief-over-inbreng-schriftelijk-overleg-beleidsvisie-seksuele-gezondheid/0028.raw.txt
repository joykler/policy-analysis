Het is belangrijk om bij jongeren vroeg te beginnen met seksuele vorming. 
Scholen zijn via de kerndoelen in het onderwijs verplicht om aandacht te besteden 
aan onderwerpen als veilige seks, seksueel plezier, grenzen en consent. Hier valt 
nog veel winst te behalen. Uit de beleidsstrategie blijkt dat de focus bij de 
Stimuleringsregeling Gezonde Relaties & Seksualiteit bij scholen ligt op het 
voorkomen van onbedoelde zwangerschappen. Hoewel dit evengoed een 
belangrijk onderwerp is, menen de leden van de D66-fractie dat het belangrijk is 
dat er op scholen voorlichting wordt gegeven over grensoverschrijdend seksueel 
gedrag. In Nederland is één op de acht vrouwen en één op de 25 mannen ooit 
slachtoffer geweest van verkrachting. Experts wijzen op de voordelen om vroeg te 
beginnen met lessen om seksueel geweld te voorkomen. Specifieke aandacht voor 
jongens is van belang. De leden van de D66-fractie vragen het kabinet om te 
overwegen dit thema onderdeel te maken van de stimuleringsregeling. 
Voorlichting over relaties en seksualiteit in het onderwijs aan jongeren, 
bijvoorbeeld over het voorkomen van onbedoelde en/of ongewenste zwangerschap 
of soa’s, is succesvoller wanneer dit wordt gegeven vanuit een brede insteek 
waarin de onderwerpen seksueel plezier, seksuele diversiteit, wensen en grenzen 
(en dus het voorkomen van seksueel grensoverschrijdend gedrag) en seksuele 
gelijkwaardigheid een plek hebben. Jongeren hebben behoefte aan een breed 
verhaal, waarin zij met elkaar kunnen praten over hun vragen, verwachtingen en 
ervaringen. Het thema seksueel grensoverschrijdend gedrag maakt daarmee al 
onderdeel uit van de stimuleringsregeling. Scholen zijn daarnaast via de 
kerndoelen in het onderwijs verplicht om aandacht te besteden aan seksuele 
vorming, waaronder grensoverschrijdend seksueel gedrag. 
De leden van de D66-fractie hopen op meer urgentie bij de aanpak van seksuele 
gezondheid in Caribisch Nederland. Wat deze leden betreft wordt er haast 
gemaakt bij het oprichten van de voorlichtingswebsite. Ook vragen zij het kabinet 
waarom het traject uitsluitend wordt gestart op Saba en Bonaire en Sint – 
Eustatius niet meteen worden meegenomen. Voor de overige stappen die worden 
gemaakt binnen deze strategie (bijvoorbeeld met de voorlichting op scholen en op 
het gebied van dataverzameling) zien de leden van de D66-fractie graag dat dit 
ook direct voor Caribisch Nederland in gang wordt gezet. 
Samen met de openbare lichamen van Bonaire, Saba en Sint Eustatius zetten we 
vanuit VWS in op verbetering van de seksuele gezondheid in Caribisch Nederland. 
Er is afgelopen jaren veel aandacht gegaan naar het versterken van lokale 
organisaties. Immers sterke organisaties vormen de basis voor een goede 
uitvoering. In het geval van seksuele gezondheid gaat het dan met name om het 
aanstellen van preventiemedewerkers bij de afdelingen publieke gezondheid van 
de openbare lichamen. De uitvoeringskracht verschilt per eiland en heeft de 
afgelopen jaren onder druk gestaan vanwege de COVID-19 pandemie. Saba is als 
eerste aan de slag gegaan met een voorlichtingswebsite voor seksuele 
gezondheid. Hopelijk lukt het Bonaire en Sint Eustatius om in de loop van 2023 
ook aan te sluiten. VWS kan en wil de eilanden faciliteren en ondersteunen met 
onder andere extra medewerkers, campagnes en voorlichtingsmateriaal. Voor wat 
betreft het verbeteren van de monitoring en surveillance voor seksuele 
gezondheid worden de BES-eilanden meegenomen in de verkenning naar het 
meetbaar maken van de WHO-definitie van seksuele gezondheid. 
 
 
Pagina 28 van 55
