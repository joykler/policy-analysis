daarop momenteel innovaties in de weg zitten. Eerder heeft het kabinet onderzoek laten doen naar 
innovatie in de financiële sector. Hierbij is gekeken naar de aard en omvang van de FinTech sector 
en naar de kansen en belemmeringen om innovatie in de financiële sector op een verantwoorde 
wijze verder te bevorderen. Zoals eerder toegezegd aan uw Kamer laat het kabinet momenteel 
opnieuw onderzoek doen naar innovatie in de financiële sector om de positie van Nederland te 
2
monitoren . De resultaten van dit onderzoek worden voor de zomer aan uw Kamer aangeboden.   
 
Vragen en opmerkingen van de leden van de PVV-fractie 
 
De leden van de PVV-fractie vragen waarom er niet voor gekozen is om de dienst waarbij kan 
worden gecontroleerd of het ingevoerde rekeningnummer en de naam van de begunstigde van de 
betaling overeenkomt met de naam zoals die bij de PSP bekend is in alle gevallen kosteloos aan te 
bieden. Ook vragen de leden van de PVV-fractie of alle PSP’s in Nederland die instant payments in 
euro aanbieden, gebruikmaken van deze dienst en daar tevens een vergoeding voor vragen.   
In het BNC-fiche heeft het kabinet aangegeven dat in Nederland het merendeel van de banken de 
IBAN-naam controle gebruikt om fraude en transacties richting onbedoelde begunstigden te 
voorkomen. In de meeste andere EU-landen bestaat er nog geen IBAN-naam controle die door het 
merendeel van de PSP’s is geïmplementeerd. Dit betekent dat PSP’s in die landen kosten moeten 
maken voor het implementeren van de functionaliteit. De Commissie heeft in het voorstel 
opgenomen dat PSP’s hiervoor een vergoeding mogen vragen. Zoals aangegeven in het BNC-fiche 
vindt Nederland het belangrijk dat de functionaliteit aansluit bij het in Nederland al bestaande 
initiatief en daarmee zonder extra tarifering moet worden aangeboden om het gebruik ervan te 
stimuleren.  
 
Voorts vragen de leden van de PVV-fractie waarom ervoor gekozen is dat PSP’s die instant 
payments in euro aanbieden, verplicht worden om eenmaal per dag hun klanten te controleren aan 
de hand van EU-sanctielijsten en direct na de binnenkomst van eventuele nieuwe of gewijzigde 
namen op de sanctielijst in plaats van bij elke afzonderlijke transactie. Deze leden vragen tevens 
in hoeverre deze besparing fraude juist in de hand werkt. 
EU-wetgeving verplicht elke PSP die betaalrekeningen aanhoudt, te allen tijde op de hoogte te zijn 
van alle sancties die van toepassing zijn op grond van EU-verordeningen, met inbegrip van alle 
personen en entiteiten die onderworpen zijn aan sancties van bevriezing van tegoeden en verbod 
om geld ter beschikking te stellen. Momenteel schrijft de EU-wetgeving niet voor hoe 
betalingsdienstaanbieders hun verplichtingen moeten nakomen om EU-sancties toe te passen 
tegen aangewezen personen en entiteiten. Dit voorstel verduidelijkt de manier waarop PSP’s aan 
deze verplichting moeten voldoen. Daarnaast wordt in dit voorstel gekozen voor klantscreening in 
plaats van transactiescreening. Zoals ook aangegeven in het antwoord op vraag 1 van de VVD-
fractie, wordt hiermee tegemoet gekomen aan het probleem van ‘false positives’, waarbij 
transacties onterecht worden afgekeurd. Uiteraard is het belangrijk dat deze werkwijze geen 
fraude in de hand werkt en hier rekening mee gehouden wordt bij de vormgeving. 
 
In het verlengde hiervan merken de leden van de PVV-fractie op dat PSP’s zullen besparen op 
onder andere de nieuwe aanpak voor sanctiescreening en minder tijd zullen besteden aan fraude 
vanwege de IBAN-controle. De leden van de PVV-fractie vragen in hoeverre dit eventueel wringt 
met de Wet ter voorkoming van witwassen en financieren van terrorisme (Wwft).  
Het feit dat de sanctiescreening in dit voorstel duidelijker wordt ingeregeld doet niet af aan de 
verplichtingen voor PSP’s die voortvloeien uit de Wet ter voorkoming van witwassen en 
financiering van terrorisme (Wwft). Zowel in het kader van sancties als in het kader van de Wwft 
moeten instellingen cliëntenonderzoek doen. 
 
De leden van de PVV-fractie vragen in hoeverre het onderhavige voorstel een bijdrage levert aan 
het bestaande betalingssysteem in Nederland, anders dan meer efficiënte grensoverschrijdende 
overschrijvingen.  
 
2
 Kamerstukken II, 2019-2020, 32013, nr. 242
