De leden van de CDA-fractie lezen in de voortgangsrapportage dat de ‘beleidsvisie collecties 
uit een koloniale context’ inmiddels wordt geïmplementeerd en dat daarbij de kennis en 
ervaring die in het kader van het ICB zijn opgedaan daarbij zullen worden benut. Deze leden 
zijn benieuwd hoe deze implementatie vorm wordt gegeven mede in het licht van de recente 
onthullingen over racisme binnen het ministerie.  
 
Antwoord van het kabinet: 
In het kader van internationale erfgoedsamenwerking is veel ervaring opgedaan met museale 
samenwerking en uitwisseling op het gebied van onder meer beheer, behoud en presentatie 
van cultuurgoederen. Daarnaast is binnen het ICB en in het kader van andere programma’s 
voor internationale samenwerking de nodige ervaring opgedaan met academische 
uitwisseling en samenwerking. Er zijn extra middelen vrijgemaakt voor gezamenlijk 
herkomstonderzoek en museale samenwerking. Implementatie van de internationale culturele 
samenwerking in het kader van de ‘beleidsvisie collecties uit een koloniale context’ zal 
gebeuren in nauwe samenspraak en dialoog met herkomstlanden, waarbij gelijkwaardigheid, 
wederkerigheid en aansluiten bij lokale wensen voorop staan.
