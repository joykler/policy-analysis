Is het kabinet ook van mening dat verschuivende diplomatieke prioriteiten en focus 
aanleiding zijn om dit budget anders te verdelen? Bijvoorbeeld meer richting landen waar 
Nederland het grootste belang heeft t.a.v. veiligheid en welvaart, en waarmee de 
diplomatieke betrekkingen onder druk staan? Op welke manier verwacht het kabinet dat de 
veiligheidssituatie van 2022 effect kan hebben op de keuze van focuslanden en desbetreffende 
budgettaire verdeling?  
 
Antwoord van het kabinet: 
Het huidige budget biedt vooralsnog voldoende ruimte om rekening te houden met 
veranderende (geopolitieke) omstandigheden en dat gebeurt ook. Een voorbeeld van een 
manier waarop de veiligheidssituatie van 2022 effect heeft op de keuze van focuslanden en 
desbetreffende budgettaire verdeling is de eerder genoemde toevoeging van Oekraïne als 
focusland en de beschikbaarstelling van daarvoor benodigd cultuurbudget.  
 
 
De leden van de VVD-fractie vragen zich af hoe het kabinet bepaalt in hoeverre de middelen 
effectief worden besteed. In hoeverre zijn met het ingezette budget de drie doelstellingen 
bereikt? Welke subdoelen of prestatie-indicatoren worden daarvoor gebruikt? En welke 
criteria worden gehanteerd om budget aan een project toe te kennen? Hoe regelmatig 
worden deze beslissingen herzien? Wat als er een fundamentele verandering van context is 
die de originele beslissing heeft beïnvloed?  
 
Antwoord van het kabinet: 
De middelen voor het ICB worden besteed via de lijnen van het beleidskader ICB 2021-2024. 
In dat beleidskader staan de doelen van het ICB. De middelen worden via de ambassades en 
uitvoeringspartners, zoals de rijkscultuurfondsen, besteed. Jaarlijks leggen zij financiële en 
inhoudelijke verantwoording af aan het ministerie van Buitenlandse Zaken en het ministerie 
van Onderwijs, Cultuur en Wetenschap. In de evaluatie van het beleidskader na afloop van de 
beleidsperiode wordt de effectiviteit van het beleid beoordeeld.  
 
Om het budget aan een project toe te kennen moet dit bijdragen aan een van de drie 
doelstellingen van het ICB. Daarnaast kijken ambassades en uitvoeringspartners bijvoorbeeld 
naar de doelgroep van een project, welke ervaring, kwaliteit en capaciteit de betrokken 
cultuurmakers of organisaties hebben, of er sprake is van een evenwichtige samenwerking 
tussen de Nederlandse en de lokale partner, en of het project inclusief en (sociaal, artistiek, 
cultureel en/of ecologisch) duurzaam is. 
In het geval van belangrijke wijzigingen in de omstandigheden kunnen de middelen op 
andere wijze worden besteed. Ook hierover wordt verantwoording afgelegd aan het ministerie 
van Buitenlandse Zaken en het ministerie van Onderwijs, Cultuur en Wetenschap.  
 
 
De leden van de VVD-fractie constateren dat in verschillenden landen belangrijke culturele 
factoren onder druk komen te staan. In Iran wordt bijvoorbeeld de onderdrukking op zowel 
vrouwen als de vrijheid van meningsuiting steeds groter. Op welke manier wordt het 
Nederlandse cultuurbeleid op deze momenten sterker ingezet? Indien dit niet wordt gedaan, 
waarom niet?
