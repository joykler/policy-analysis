Vervolgens zal per regeling worden bezien wat de juiste vervolgaanpak is en hoe dit 
geconcretiseerd kan worden. Eerdere evaluatie-uitkomsten kunnen hier bijvoorbeeld ook richting 
aan geven. Afhankelijk van de beoordeling zal een dialoog worden gevoerd met betrokkenen. 
Vraag 26 
Hoe worden vrijgevallen middelen bij afschaffing of versobering van een fiscale regeling ingezet? 
Worden deze, al dan niet binnen hetzelfde domein, ingezet als lastenverlichting? 
Vraag 27  
Op welke wijze is voorgenomen om regelingen die worden afgeschaft af te bouwen om abrupte 
(inkomens)effecten te voorkomen? 
Vraag 28 
Is de doelstelling van het kabinet om vereenvoudiging budgetneutraal door te voeren 
Vraag 47 
Indien een bepaalde fiscale regeling wordt afgeschaft, wordt dan de heffing van belastingen (al 
dan niet in hetzelfde domein) dienovereenkomstig verlaagd? 
Antwoord op vraag 26, 27, 28 en 47 
Het doel van de vereenvoudigingsoperatie is om te komen tot een simpeler, eerlijker en 
transparanter belastingstelsel. De budgettaire opbrengst is daarbij van secundair belang. Daarom 
wordt er ook naar budgettair kleinere regelingen gekeken. Tegelijkertijd is er een taakstelling voor 
belastingconstructies en fiscale regelingen opgenomen in de Miljoenennota 2023, waarin het 
kabinet tevens de ambitie uitspreekt om de lasten op arbeid te verlichten. De vraag hoe wordt 
omgegaan met vrijgevallen middelen en of een (gerichte) terugsluis logisch is hangt af van de 
beoordeling van een specifieke regeling en betreft daarmee maatwerk. Zo heeft het omzetten van 
een fiscale regeling in een subsidie een ander budgettair effect en rationale dan het versoberen of 
afschaffen van een regeling. Indien regelingen afgeschaft worden zal gekeken worden naar de 
gevolgen hiervan. Afhankelijk van die uitkomsten kan bepaald worden hoe afschaffing en 
eventuele afbouw (eventueel met overgangsrecht) eruit komt te zien, ook in samenhang met 
eventuele compenserende maatregelen. 
Vraag 29 
Hoe verhoudt de ontwikkeling van de budgettaire kosten van fiscale regelingen buiten de grote 
drie regelingen over de afgelopen 20 jaar zich tot andere OESO-landen? 
Antwoord op vraag 29 
Een goede internationale vergelijking van het budgettaire beslag van fiscale regelingen tussen 
landen is lastig bij een gebrek aan goede data. Zo hanteren landen verschillenden definities van 
fiscale regelingen en ook verschillende rapportagedrempels. Gegeven deze beperkingen is in het 
onderzoek fiscale regelingen een vergelijking gemaakt van het budgettaire beslag tussen 
Nederland en het gemiddelde van hoge inkomenslanden op basis van de Global Tax Expenditures 
Database (GTED). In onderstaande figuur is het budgettair beslag uitgedrukt als percentage van 
het bbp en zijn de Nederlandse cijfers met en zonder correctie voor heffingskortingen en de fiscale 
behandeling van pensioen weergegeven. De correctie is nodig voor de vergelijkbaarheid, vanwege 
het grote budgettaire belang van deze regelingen en omdat deze in andere landen doorgaans niet 
als belastinguitgaven aangemerkt worden. 
Van 2000 tot 2008 is (de ontwikkeling van) het budgettair beslag van Nederland vrijwel gelijk aan 
het gemiddelde van de hoge inkomenslanden. Na 2008 loopt de geschatte derving voor Nederland 
op, terwijl het gemiddelde van de hoge inkomenslanden relatief stabiel blijft. De stijging voor 
Nederland wordt vooral verklaard door de introductie van nieuwe fiscale regelingen sinds 2008 en 
de uitbreiding van de reikwijdte van de monitoring. Overigens hebben ook de (asymmetrische) 
conjuncturele ontwikkeling, de conjunctuurgevoeligheid van de fiscale regelingen, en 
veranderingen in de primaire heffingsstructuur effect op de ontwikkeling – en daarmee de 
vergelijking – van de geschatte belastingderving in onderstaande figuur.
