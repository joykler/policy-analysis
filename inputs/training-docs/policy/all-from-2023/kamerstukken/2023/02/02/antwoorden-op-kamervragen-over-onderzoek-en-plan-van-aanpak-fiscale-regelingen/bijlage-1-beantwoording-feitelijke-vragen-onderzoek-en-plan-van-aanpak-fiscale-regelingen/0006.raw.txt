evaluaties en onderzoeken. Deze evaluaties worden doorgaans door externe onderzoeksbureaus 
uitgevoerd, waarbij in ieder geval de doeltreffend- en doelmatigheid worden onderzocht en in veel 
gevallen ook de uitvoering. Hierbij wordt ook bij iedere evaluatie het toetsingskader fiscale 
regelingen doorlopen, waarbij onder meer gekeken wordt naar onderbouwing voor 
overheidsingrijpen en of het fiscale instrument daarvoor het meest geschikt  is. Recentelijk zijn 
bijvoorbeeld de aftrek specifieke zorgkosten geëvalueerd door Dialogic in samenwerking met 
Significant APE en de bijzondere regelingen in de BPM en MRB door SEO Economisch Onderzoek. 
Voor veel regelingen kan de doeltreffendheid en doelmatigheid niet kwantitatief worden 
vastgesteld vanwege bijvoorbeeld gebrek aan empirisch bewijs of omdat een regeling te generiek 
is. Ook wanneer niet hard de doeltreffend- en doelmatigheid is vastgesteld kunnen er redenen zijn 
om de regeling af te schaffen of aan te passen, bijvoorbeeld omdat het doel achterhaald is of 
omdat het voor de uitvoering complex is. Waar relevant zullen vervolgonderzoeken plaatsvinden 
om bepaalde aspecten beter in beeld te krijgen zoals de doeltreffend- en doelmatigheid.  
 
Vraag 13 
Welke maatschappelijke partijen en experts worden betrokken bij de concrete invulling van de 
aanpak fiscale regelingen? 
 
Vraag 14 
Wat voor maatschappelijke partijen en experts is het kabinet van plan te betrekken bij het 
belichten van de regelingen vanuit verschillende perspectieven en wil het kabinet daarbij een zo 
breed mogelijk spectrum betrekken waaronder sectoren die van de regeling gebruik maken, 
uitvoeringsexperts, fiscalisten van advieskantoren, fiscale wetenschappers (juristen en economen) 
en die ook mee laten denken over mogelijkheden tot aanpassing daar waar relevant? 
 
Antwoord op vraag 13 en 14 
 
In mijn brief heb ik aangekondigd dat ik graag de dialoog aan ga met uw Kamer en ook met 
maatschappelijke partijen, experts en stakeholders. Vroegtijdige en brede betrokkenheid kan zeer 
waardevol zijn om de gewenste slag te maken. Eind vorig jaar zijn al een aantal (ambtelijke) 
bijeenkomsten georganiseerd met experts en stakeholders om deze dialoog te faciliteren, ook de 
komende tijd zullen nog gesprekken plaatsvinden. Ook zal begin dit jaar een internetconsultatie 
worden gehouden waarin ook de mogelijkheid wordt geboden aan partijen om mee te denken met 
het vervolg. Op deze wijze kan de betrokkenheid zo breed en concreet mogelijk worden 
vormgegeven en geeft daarmee ook geïnteresseerde ‘meedenkers’ de gelegenheid om te reageren 
en mee te denken. 
Vraag 15 
Wordt bij effectiviteit van regelingen ook gekeken naar een perspectief van internationale 
concurrentie, zoals wat andere landen aan vergelijkbare regelingen hebben? 
 
Vraag 30 
Op welke wijze wordt een gelijk fiscaal speelveld betrokken bij de beoordeling? 
Vraag 31 
Is concurrentievoordeel of -nadeel los van het objectieve effect van een regeling een factor in het 
afwegingskader? 
 
Antwoord op vraag 15, 30 en 31 
Eén van de criteria betreft de onderbouwing voor overheidsingrijpen, die mogelijk ook gevonden 
kan worden in een internationaal gelijk speelveld. Ik merk daarbij op dat een internationaal gelijk 
speelveld ook kan worden bevorderd door internationale harmonisatie of buiten de fiscaliteit, zoals 
via subsidies.
