Antwoord op vraag 3 
Onderstaande tabel geeft de grootste fiscale regelingen weer die terecht komen bij bedrijven die in 
het algemene tarief van de Vpb vallen. Omdat 2019 het meest recente jaar is waarover volledige 
aangiftedata beschikbaar is, wordt hier over dat jaar gerapporteerd. In dat jaar viel de winst 
boven de €200.000 onder het algemene tarief van de Vpb. 
 
Totaal budgettair % bij bedrijven die 
beslag in de Vpb in het hoge tarief 
  (2019) vallen 
Laag vpb-tarief 1400 mln 43% 
Innovatiebox 1842 mln 99,6% 
Liquidatieverliesregeling 740 mln 95% 
Kleinschaligheidsinvesteringsaftrek 154 mln 44% 
EIA/MIA 121 mln 82% 
 
Vraag 4 
Wat wordt bedoeld met de opmerking dat het verhogen van de arbeidskorting zijn grens heeft 
bereikt? 
 
Antwoord op vraag 4 
In het onderzoek naar fiscale regelingen wordt niet geconcludeerd dat het verhogen van de 
arbeidskorting zijn grens heeft bereikt. In algemene zin geldt dat de arbeidskorting de afgelopen 
jaren beleidsmatig flink verhoogd is. Ondanks dat kunnen verreweg de meeste belastingplichtigen 
de arbeidskorting nog gewoon tegen het eigen inkomen verzilveren. In die zin kan de 
arbeidskorting dus nog steeds ingezet worden om de lasten op arbeid te verlagen. In hoeverre 
verdere verhogingen leiden tot extra arbeidsaanbod is een andere vraag die meegenomen wordt in 
de evaluatie van de heffingskortingen in de inkomstenbelasting die is voorzien voor 2023.  
Vraag 5 
In hoeverre is het voor gewone mensen mogelijk om de financiële gevolgen van meer werken in te 
schatten? Werken prikkels als de arbeidskorting en de IACK (Inkomensafhankelijke 
combinatiekorting) in dat geval wel? 
 
Antwoord op vraag 5 
De arbeidskorting en de IACK verlagen de lasten op arbeid. In geval van de arbeidskorting zien 
mensen dit maandelijks op hun loonstrookje. Zij zullen daarbij niet expliciet naar de arbeidskorting 
kijken, maar de effecten op het netto-inkomen van werkenden zijn wel substantieel. Als de 
arbeidskorting niet zou bestaan, dan houdt een werkende met een modaal inkomen in 2023 ruim 
€ 400 minder over per maand. Voor de IACK geldt dit effect in mindere mate, omdat deze 
heffingskorting niet in de loonheffing zit. Werkenden met recht op de IACK ontvangen deze 
heffingskorting wel maandelijks als zij voorlopige aangifte doen. Als zij dit niet doen, dan zien ze 
pas bij de definitieve aangifte dat ze nog een extra heffingskorting krijgen. 
Daarnaast verlagen deze twee heffingskortingen de marginale belastingdruk voor werkenden met 
een inkomen tot ongeveer € 38.000. Dit betekent dat werkenden tot aan het genoemde inkomen 
meer overhouden van een extra verdiende euro dankzij deze heffingskortingen. De marginale druk 
is voor veel belastingplichtigen niet inzichtelijk als gevolg van de complexe vormgeving van het 
stelsel van belastingen, heffingskortingen en toeslagen. Als gevolg van die complexiteit zal de 
prikkel die uitgaat van deze heffingskortingen minder groot zijn dan wanneer de marginale druk 
voor iedereen inzichtelijk en begrijpelijk is. Wel bestaan er tools, zoals bijvoorbeeld de 
werkzorgberekenaar van het Nibud of de werkurenberekenaar, waarmee werkenden (met 
kinderen) hun marginale druk kunnen berekenen. Daarnaast merkt een werkende ook wat het 
netto verschil op het loonstrookje is wanneer deze een loonsverhoging krijgt of meer of minder
