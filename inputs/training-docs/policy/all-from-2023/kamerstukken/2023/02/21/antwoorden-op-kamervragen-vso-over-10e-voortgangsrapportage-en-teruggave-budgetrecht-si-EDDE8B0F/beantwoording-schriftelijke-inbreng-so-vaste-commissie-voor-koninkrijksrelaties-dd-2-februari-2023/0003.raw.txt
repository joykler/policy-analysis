Ministerie van 
Binnenlandse Zaken en 
Koninkrijksrelaties
Directoraat-Generaal 
Koninkrijksrelaties
Tiende Voortgangsrapportage Sint Eustatius 
Kenmerk
 
2023-0000098459
Vragen en opmerkingen van de leden van de VVD-fractie 
De leden van de VVD-fractie verwijzen voor de vragen met betrekking tot de 
voortgang van de Wet herstel voorzieningen Sint Eustatius en de overdracht van 
het budgetrecht naar onderstaande vragen zoals door deze leden zijn gesteld en 
hebben over deze specifieke brief nog enkele vragen. 
 
Vraag 1 
De leden zouden graag een nadere toelichting willen op de doelstellingen en 
invulling van het dialoogplatform.  
 
Antwoord vraag 1 
Zoals reeds bij u bekend hebben de eilandraadsleden, de regeringscommissaris en 
haar plaatsvervanger het afgelopen jaar deelgenomen aan een mediation-traject. 
Uit het mediation-traject kwam de wens voort om een dialoogplatform op te 
zetten. Het dialoogplatform, dat door het Netherlands Institutie for Multiparty 
Democracy (NIMD) wordt begeleid, heeft momenteel twee doelstellingen: de 
eerste is om het proces van de terugkeer naar volledige democratie te versterken 
en te versoepelen. Daarnaast is het doel om eventuele fricties tussen de 
deelnemers weg te nemen en om de relatie tussen het lokale bestuur, de 
regeringscommissaris en haar plaatsvervanger te verbeteren. In het 
dialoogproces zijn de deelnemers procesverantwoordelijk. Zij geven aan wat hun 
gezamenlijk doelstelling is en ook wat zij per sessie willen bespreken. Het 
dialoogplatform wordt begeleid door een regionale onafhankelijke 
procesbegeleider. Het NIMD heeft mevrouw Nilda Arduin aangesteld aan 
procesbegeleider. Voorheen vervulde zij de functie van Ombudsman op Sint 
Maarten.  
 
Vraag 2 
Kan de staatssecretaris aangeven of aan de criteria wordt voldaan op de 
streefdatum en of de rechtspositionele bevoegdheden op 15 maart 2023 
overgedragen kunnen worden aan respectievelijk de eilandsraad en het 
bestuurscollege? Zou de staatssecretaris daarnaast kunnen aangeven hoe de 
criteria worden getoetst?  
 
Antwoord vraag 2 
Ja, aan deze criteria is voldaan. De Regeringscommissaris heeft mij per brief op 
31 januari jl. laten weten dat aan het criterium opleidingsprogramma voor 
gedeputeerden en voor ambtenaren is voldaan, maar dat er voor het criterium 
‘rechtspositionele regelgeving op orde’ nog enkele stukken vastgesteld dienden te 
worden. Op 15 februari jl. heeft de regeringscommissaris mij laten weten dat zij 
de benodigde stukken op 14 en 15 februari jl. heeft vastgesteld, te weten het 
strategisch personeelsplan, en de geüpdatete rechtspositionele regelgeving 
omtrent benoeming, bevordering, schorsing en ontslag van ambtenaren. Met het 
vaststellen van deze stukken voldoet het Openbaar Lichaam Sint Eustatius (OLE) 
aan alle voorwaarden om de rechtspositionele bevoegdheden over te dragen aan 
de eilandsraad en het bestuurscollege. De beoogde datum hiervoor is 15 maart 
2023, of zo spoedig mogelijk daarna. 
Pagina 3 van 10
