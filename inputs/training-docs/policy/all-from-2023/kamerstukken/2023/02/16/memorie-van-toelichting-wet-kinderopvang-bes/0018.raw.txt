Europees Nederland. De uitwerking vindt in beginsel plaats op het niveau van algemene 
maatregel van bestuur. Waar het gaat om meer technische details of onderdelen die 
regelmatig wijzigen zal gekozen worden voor subdelegatie aan de minister. Op die wijze 
kan meer flexibiliteit worden bereikt en kunnen, waar nodig, op korte termijn wijzigingen 
door worden gevoerd. 
 
Zowel ten aanzien van de financiering als de kwaliteit van de kinderopvang kunnen 
lokale omstandigheden aanleiding geven om onderscheid te maken tussen de drie 
openbare lichamen. Voor de financiering geldt dat er (nadere) regels gesteld kunnen bij 
of krachtens algemene maatregel van bestuur, waarbij onderscheid gemaakt kan worden 
tussen de openbare lichamen als dit nodig is. Met betrekking tot de kwaliteit geeft het 
wetsvoorstel de openbare lichamen ook de mogelijkheid om nadere regels te stellen bij 
of krachtens Eilandsverordening. Dit geldt bijvoorbeeld voor de nadere specificering van 
de partners met wie de houders van kindercentra en de gastouders 
samenwerkingsafspraken dienen te maken zodat gezamenlijk de juiste ondersteuning 
aan kinderen kan worden geboden. De partners en de uitwerking van hun rol binnen de 
jeugdketen verschilt immers per openbaar lichaam. Op deze manier ontstaat er ruimte 
voor maatwerk en kan aansluiting bij de lokale context worden geborgd. Dat mag 
uiteraard niet ten koste gaan van de uitvoerbaarheid van het toezicht op die 
regelgeving. Maatwerk leidt immers tot meer variatie in de regelgeving tussen de 
openbare lichamen, waardoor er verschil moet worden gemaakt in het onderzoeks- en 
waarderingskader dat de toezichthouder zal hanteren. Dat wordt verder uitgewerkt in 
paragraaf 9.1.3.  
 
Bij de uitwerking van de lagere regelgeving zal als uitgangspunt worden gehanteerd dat 
de inhoudelijke regels per onderwerp (bijvoorbeeld: nadere regels over de 
groepsgrootte, of over gezonde voeding) zoveel mogelijk op hetzelfde niveau worden 
uitgewerkt. Dit komt de overzichtelijkheid voor de aanbieders van kinderopvang en 
andere partners binnen het kinderopvangstelsel in Caribisch Nederland ten goede. In 
sommige gevallen wordt voorgesteld van dit uitgangspunt af te wijken, vanwege de 
lokale omstandigheden. Een voorbeeld is de opleidingseis die aan beroepskrachten 
worden gesteld in relatie tot voldoende gekwalificeerde medewerkers en 
opleidingsmogelijkheden binnen het openbaar lichaam. Daar waar dit aan de orde is zal 
dit worden toegelicht. 
 
3.6 Regelmatig overleg Rijk, openbaar lichaam en toezichthouders 
Vanwege de samenhang en de verschillende verantwoordelijkheden zullen de openbare 
lichamen, de minister en de betrokken toezichthouders regelmatig gezamenlijk overleg 
voeren over de continu√Øteit en het functioneren van het kinderopvangstelsel. Dit 
wetsvoorstel schrijft voor dat dit overleg minimaal een keer per jaar plaatsvindt. 
 
Tijdens dit overleg zal onder andere de staat van de kinderopvang in Caribisch 
Nederland worden besproken, op basis van de periodieke rapportage van de 
toezichthouder over de kwaliteit van het gehele kinderopvangstelsel in Caribisch 
Nederland (zie ook paragraaf 4.3.3 en 9.1.2). Het overleg zal plaatsvinden voorafgaand 
aan het moment waarop de hoogte van de kinderopvangvergoedingen en ouderbijdrage 
wordt vastgesteld. De openbare lichamen worden in de gelegenheid gesteld hun 
opvattingen daarover kenbaar te maken. Daarnaast kunnen alle partijen 
aandachtspunten signaleren en hierover afspraken maken. Doel van de overleggen is om 
in gezamenlijkheid het functioneren van het kinderopvangstelsel te monitoren, en waar 
nodig gezamenlijk bij te sturen. Ook wordt er in dit overleg afstemming gezocht over 
mogelijke experimenten.
