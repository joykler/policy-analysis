5. Kwaliteitseisen kindercentra en gastouders 
In dit hoofdstuk wordt nader ingegaan op de kwaliteitseisen die bij dit wetsvoorstel 
worden gesteld aan respectievelijk kindercentra (paragraaf 5.1) en gastouders 
(paragraaf 5.2). In paragraaf 5.3 worden nog enkele overige punten aangestipt die 
relatie hebben met de kwaliteitseisen, te weten de kinderopvang aan kinderen met een 
extra ondersteuningsbehoefte, de gevolgen van calamiteiten zoals orkanen, en de 
mogelijkheid tot experimenteren.  
 
5.1 Kwaliteitseisen kindercentra  
De houder van een kindercentrum is verantwoordelijk voor het voldoen aan de eisen 
zoals gesteld in en op grond van dit wetsvoorstel. Houders van kindercentra kunnen 
dagopvang bieden, buitenschoolse opvang, flexibele opvang, of een combinatie van deze 
drie vormen. Als een houder meerdere vormen aanbiedt, dan wordt de houder als één 
aanbieder beschouwd. Dat betekent dat een houder bijvoorbeeld niet zowel voor de 
dagopvang als voor de buitenschoolse opvang een apart veiligheidsbeleidsplan hoeft op 
te stellen, maar dat er één veiligheidsbeleidsplan voor het gehele kindercentrum kan 
worden opgesteld, waarbij er uiteraard wel rekening moet worden gehouden met de 
leeftijd en de ontwikkelfase van de verschillende aanwezige kinderen. Ook moet er 
rekening worden gehouden met de specifieke omstandigheden van de locatie van de 
opvang in het geval dat de opvang op verschillende locaties wordt aangeboden. Indien 
er specifieke eisen voor een van de vormen van kinderopvang worden gesteld, dan dient 
dit wel apart terug te komen in de documenten van de houder. 
Aan houders van kindercentra worden verschillende eisen gesteld in het kader van 
verantwoorde kinderopvang. Het gaat om eisen omtrent het pedagogisch en educatief 
handelen, eisen met betrekking tot de veiligheid en gezondheid, en randvoorwaardelijke 
eisen zoals het personeel, de groepsgrootte en de ruimtes. Naast deze eisen is er nog 
een aantal andere zaken waar de houder in moet voorzien. Het gaat hier om de meld-, 
overleg- en aangifteplicht bij vermoedens van een (seksueel) misdrijf in de 
kinderopvang, en het aanstellen van een oudercommissie en een klachtencommissie. In 
onderstaande alinea’s worden deze eisen nader toegelicht.  
Pedagogisch en educatief handelen 
In paragraaf 4.2.2 is de definitie van verantwoorde kinderopvang toegelicht. Houders 
van kindercentra dienen, net zoals in Europees Nederland, te beschikken over een 
pedagogisch beleidsplan, waarin staat beschreven hoe de houder invulling geeft aan de 
aspecten van verantwoorde kinderopvang. Daarmee is het pedagogisch beleidsplan een 
van de belangrijkste documenten met betrekking tot de kwaliteit, en een belangrijke 
informatiebron voor de toezichthouder bij het uitoefenen van het toezicht. Het plan moet 
openbaar zijn voor ouders, zodat ook voor hen de informatie inzichtelijk is. De houder 
van een kindercentrum moet er tevens zorg voor dragen dat er conform het pedagogisch 
beleidsplan wordt gehandeld. Bovendien dient de houder continu te werken aan 
kwaliteitsverbetering en professionalisering, en daartoe dient het plan regelmatig 
geëvalueerd en geactualiseerd te worden. 
Het wetsvoorstel schept, net als de Wet kinderopvang voor Europees Nederland, de 
mogelijkheid om bij of krachtens algemene maatregel van bestuur nadere regels op te 
stellen voor een aantal van de hierna aangegeven onderwerpen. De nadere regels zullen 
een detaillering zijn van de in het wetsvoorstel opgenomen algemene uitgangspunten en 
voorwaarden. Zo wordt eraan gedacht om nader te specificeren welke elementen aan 
bod moeten komen in het pedagogisch en educatief beleidsplan, zoals: 
  de wijze waarop invulling wordt gegeven aan de aspecten van verantwoorde 
kinderopvang;
