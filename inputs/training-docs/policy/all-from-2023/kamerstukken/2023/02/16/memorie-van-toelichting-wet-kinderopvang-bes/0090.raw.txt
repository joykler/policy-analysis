verwerken kan ook het uitwisselen van gegevens betreffende iemands gezondheid 
worden bedoeld tussen bovenstaande partijen met de hierboven beschreven doelen. Bij 
ministeriële regeling zullen regels worden gesteld aan de bewaartermijn van de 
gegevens. Aangezien dit om zeer gevoelige informatie gaat, zal bij of krachtens 
algemene maatregel van bestuur een passende, korte bewaartermijn worden 
vastgesteld. Voorwaarde is op grond van artikel 21, tweede lid, van de Wbp BES dat 
medewerkers die deze gegevens verwerken uit hoofde van hun ambt, beroep of wettelijk 
voorschrift, dan wel krachtens een overeenkomst een geheimhoudingsplicht hebben. 
In het kader van de doorlopende lijn met het onderwijs of integrale ondersteuning aan 
een kind, kunnen houders van kindercentra en gastouders en het EOZ ook gegevens 
delen met een basisschool (bijvoorbeeld met een leerkracht of intern begeleider van de 
basisschool), of een zorgaanbieder. Voor de verwerking van de gegevens gelden verder 
de eisen zoals opgenomen in de Wet bescherming persoonsgegevens BES.  
Omdat het verwerken van deze gegevens door bovenstaande partijen noodzakelijk is in 
het kader van het bieden van veilige, passende en verantwoorde kinderopvang aan 
kinderen met een extra ondersteuningsbehoefte, wordt het gebruik van deze 
uitzondering op het verbod om persoonsgegevens betreffende iemands gezondheid te 
gebruiken proportioneel geacht. In het wetsvoorstel is als extra voorwaarde de 
instemming van ouders opgenomen, vanuit het uitgangspunt dat de ouder van een kind 
in de kinderopvangleeftijd bij uitstek waakt over diens gezondheidsgegevens. 
Wat betreft subsidiariteit was het alternatief artikel 23, eerste lid, onderdeel a van de 
Wet bescherming persoonsgegevens BES, te weten de uitdrukkelijke toestemming van 
de ouder. Aangezien de verwerking van de gezondheidsgegevens noodzakelijk is voor 
het bieden van veilige, verantwoorde kinderopvang, wordt een wettelijke grondslag als 
meer passend gezien. Bij toestemming moet het immers gaan om ondubbelzinnige, 
uitdrukkelijke en vrijwillige toestemming, en vooral op het gebied van vrijwilligheid 
kunnen vraagtekens geplaatst worden. Er is immers sprake is van een 
afhankelijkheidsrelatie tussen de ouder en de houder van het kindercentrum of de 
gastouder en de andere partijen die betrokken zijn in de ondersteuningsstructuur. 
Zonder verwerking van de gegevens betreffende de gezondheid, kan de extra 
ondersteuningsbehoefte niet worden vastgesteld en kan niet met aanvullende 
financiering van de minister aangepaste opvang worden aangeboden. Door aan de 
wettelijke grondslag de instemmingsvoorwaarde van de ouder toe te voegen, is de 
centrale rol van de ouder toch geborgd. 
 
10.6 Uitkomsten gegevensbeschermingseffectbeoordeling 
Voor de consultatieversie van het wetsvoorstel is in het najaar van 2020 een 
gegevensbeschermingseffectbeoordeling opgesteld, en verstuurd naar de Commissie 
Bescherming Persoonsgegevens BES en de Autoriteit Persoonsgegevens ten behoeve 
van een uitvoeringstoets. Daarnaast hebben er in 2021 gesprekken plaatsgevonden met 
de uitvoeringsorganisatie, de Inspectie van het Onderwijs en de Commissie Bescherming 
Persoonsgegevens BES om de risico’s en beheersmaatregelen ten aanzien van 
privacyschending in kaart te brengen. Op basis van die gesprekken en de verdere 
uitwerking van het wetsvoorstel is de gegevensbeschermingseffectbeoordeling 
geactualiseerd. In deze paragraaf zijn de uitkomsten ervan opgenomen. Daarbij moet 
worden opgemerkt dat pas als ook de lagere regelgeving is opgesteld en daarmee het 
kinderopvangstelsel in Caribisch Nederland verder is uitgewerkt, een totale 
gegevensbeschermingseffectbeoordeling kan worden uitgevoerd. 
 
Risico’s bij gegevensverwerking en maatregelen 
Aan de verwerking van persoonsgegevens zitten risico’s verbonden voor de rechten en 
vrijheden van de betrokkenen. Om de gegevensverwerking rechtmatig plaats te laten 
vinden, dient daarom een duidelijk beeld te zijn van de mogelijke risico’s, zodat deze
