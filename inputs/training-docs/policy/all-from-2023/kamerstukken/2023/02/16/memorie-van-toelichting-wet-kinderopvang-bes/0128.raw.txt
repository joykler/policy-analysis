In aanvulling op de randvoorwaarden voor het aanbieden van verantwoorde 
kinderopvang (artikelen 2.3, 2.4 en 2.6) worden ingevolge artikel 2.17 voorwaarden 
gesteld voor het aanbieden van plusopvang. Deze aanvullende voorwaarden worden 
gesteld bij of krachtens algemene maatregel van bestuur. Om aan te sluiten bij de 
verschillende mogelijkheden en behoeften op de openbare lichamen, kunnen de 
aanvullende voorwaarden tussen de openbare lichamen verschillen. De aanvullende 
voorwaarden kunnen betrekking hebben op meerdere onderwerpen, zoals 
opleidingseisen voor beroepskrachten, het aantal beroepskrachten in relatie tot het 
aantal kinderen, de accommodatie en beschikbare ruimte. 
 
Artikel 2.18 Expertisecentrum onderwijszorg 
 
Voorgesteld wordt het expertisecentrum onderwijszorg te belasten met de taak zorg te 
dragen voor deskundige ondersteuning bij de opvang van kinderen met een extra 
ondersteuningsbehoefte. De openbare lichamen hebben elk een expertisecentrum 
onderwijszorg. Dit is aangewezen op grond van verschillende onderwijswetten, 
waaronder in de Wet primair onderwijs BES. De zorg voor deskundige ondersteuning 
betreft in elk geval de taken die zijn opgesomd in het eerste lid. 
 
In het voorgestelde tweede lid is een delegatiegrondslag opgenomen. Deze maakt het 
mogelijk om bij of krachtens algemene maatregel van bestuur nadere regels te stellen 
over de taken die het expertisecentrum onderwijszorg op grond van het eerste lid zijn 
toebedeeld. Om de nadere regels op het gebied van het kinderopvangstelsel zoveel 
mogelijk te bundelen, is niet gekozen voor delegatie naar ministeriÃ«le regeling, zoals in 
artikel 28, zevende lid, Wet primair onderwijs BES. 
 
Artikel 2.19 
Het voorgestelde artikel 2.19 biedt een wettelijke grondslag voor verwerking van 
persoonsgegevens betreffende iemands gezondheid in het kader van de opvang van 
kinderen met een extra ondersteuningsbehoefte. Deze gezondheidsgegevens kunnen 
door de ouders worden verstrekt. Voor de verwerking en onderlinge verstrekking van 
deze gezondheidsgegevens wordt gebruik gemaakt van de uitzondering op het verbod 
op verwerking van gezondheidsgegevens, bedoeld in artikel 21, eerste lid, onderdeel a, 
van de Wet bescherming persoonsgegevens BES. Daarnaast is sprake van verwerking 
van persoonsgegevens, waaronder gezondheidsgegevens, voor onder meer toezicht. De 
basis daarvoor wordt geboden in hoofdstuk 4. 
 
Het eerste lid van het voorgestelde artikel 2.19 ziet op verwerkingen door de verlener 
van begeleiding en ondersteuning, het expertisecentrum onderwijszorg, en de houder 
van een kindercentrum of de gastouder. Het tweede lid verduidelijkt dat de 
gezondheidsgegevens ook kunnen worden uitgewisseld tussen de voornoemde instanties 
en natuurlijke personen of rechtspersonen. Dit kan alleen voor zover die uitwisseling 
noodzakelijk is voor een in het eerste lid genoemd doel. Het derde lid ziet op de 
verstrekking van gezondheidsgegevens door de houder van een kindercentrum, de 
gastouder of het expertisecentrum onderwijszorg aan een basisschool of zorgaanbieder. 
Deze verstrekking vindt plaats voor andere doelen dan in het eerste lid genoemd. 
Scholen en zorgaanbieders kunnen gezondheidsgegevens verwerken op grond van 
artikel 21, eerste lid, onderdeel c, respectievelijk onderdeel a, van de Wet bescherming 
persoonsgegevens BES. 
 
In het voorgestelde vierde lid is een delegatiegrondslag opgenomen. Hiermee wordt aan 
de regering opgedragen om nadere regels te stellen over de gegevensverwerking als 
bedoeld in dit artikel. Die regels kunnen zien op de te verwerken gegevens, de gevallen 
128
