In dit wetsvoorstel wordt voorgesteld om ouders een geringe ouderbijdrage te laten 
betalen. Hoewel het kabinet het belang van goede kinderopvang onderschrijft, is er geen 
verplichting tot deelname aan kinderopvang. Het is de ouder die deze keuze bewust 
maakt. Door een ouderbijdrage te vragen wordt die keuze nadrukkelijker genomen en 
worden ouders bewust gemaakt van de waarde van kinderopvang. 
 
Daarnaast hecht het kabinet veel waarde aan ‘evidence-based’ beleid. Met andere 
woorden: voordat een besluit tot gratis kinderopvang wordt genomen, is het van belang 
om eerst te bezien wat de effecten zijn van het verder verlagen van de ouderbijdrage, 
de wijze waarop ouders daarmee omgaan en welk effect dat heeft op het gebruik van 
kinderopvang en de bedrijfsvoering. Het is de verwachting dat het gebruik van 
kinderopvang toeneemt als het gratis is. De omstandigheden in Caribisch Nederland, 
met momenteel tekorten aan goed opgeleid personeel en goede huisvesting, zijn van 
dien aard dat het kabinet van mening is dat het ook vanuit deze optiek niet opportuun is 
om op dit moment gratis kinderopvang voor elk kind aan te bieden (zie verder hoofdstuk 
11.5). 
 
Wel financiële ondersteuning in het kader van lokaal armoedebeleid 
Wel krijgt het openbare lichaam, als verantwoordelijke voor het eilandelijke 
armoedebeleid, de ruimte om voor ouders die de ouderbijdrage niet kunnen betalen, de 
ouderbijdrage volledig te voldoen aan de houder van het kindercentrum of de gastouder. 
Voor deze ouders wordt de kinderopvang gratis. Het openbaar lichaam stelt daarvoor bij 
eilandsbesluit nadere regels op. Daarin wordt opgenomen wat de voorwaarden hiervoor 
zijn. Het openbaar lichaam is bij uitstek in staat om op basis van vastgestelde criteria tot 
een zorgvuldige beoordeling op individuele basis te komen. Op gezette tijden zal het 
beleid ten aanzien van de betaling van de ouderbijdrage door het openbaar lichaam 
worden beoordeeld. Het is aan het openbaar lichaam om de criteria te bepalen wie voor 
compensatie van de ouderbijdrage in het kader van het lokale armoedebeleid in 
aanmerking komt.   
 
4.4.4 Financiering gastouderopvang en flexibele opvang 
Gastouderopvang en flexibele opvang zijn in principe mogelijk. In deze paragraaf wordt 
nader ingegaan op de financiering van deze vormen van opvang. 
 
Uiteraard moet de aanbieder van gastouderopvang of flexibele opvang in het bezit zijn 
van een exploitatievergunning. Gastouderopvang kan in aanmerking komen voor een 
kinderopvangvergoeding via de eerder omschreven directe financiering. Het gaat dan om 
opvang op de reguliere tijden. Als het gaat om flexibele opvang is het voornemen om bij 
algemene maatregel van bestuur te regelen dat het openbaar lichaam het Rijk kan 
adviseren over de voorwaarden voor financiering. In dat geval zullen het Rijk en het 
openbaar lichaam nadere afspraken hierover maken. 
 
Net als een kindercentrum zal de gastouder op basis van een overeenkomst met de 
ouder de kinderopvangvergoeding bij de uitvoeringsorganisatie aanvragen. De hoogte 
van de kinderopvangvergoeding voor gastouderopvang zal op basis van een 
onafhankelijk onderzoek worden vastgesteld. Uitgangspunt daarbij is dat de gastouder 
een kinderopvangvergoeding krijgt die een reële vergoeding is voor de verrichte 
werkzaamheden en kosten die worden gemaakt.   
 
Bij gastouderopvang is sprake van een bijzondere vorm van opvang waarbij het lastiger 
is om op professionele wijze de kwaliteit van de zorg te kunnen borgen. Voor de meeste 
kinderen wordt daarom de opvang in de professionele setting van kindercentra 
geprefereerd. Tegen deze achtergrond heeft het openbaar lichaam de mogelijkheid om 
het Rijk te adviseren om het aantal te financieren (gastouderopvang)plaatsen te 
beperken.
