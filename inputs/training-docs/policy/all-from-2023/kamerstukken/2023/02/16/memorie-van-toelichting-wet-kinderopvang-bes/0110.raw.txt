13.4 Uitkomsten met betrekking tot het onderdeel toezicht op de kwaliteit 
Uit de consultatie blijkt dat er op de openbare lichamen draagvlak is voor de manier 
waarop het toezicht op de kwaliteit in het wetsvoorstel is ingeregeld. Houders van 
kindercentra en gastouders hebben hierover geen specifieke aandachtspunten 
aangedragen. 
 
Het belangrijkste punt met betrekking tot het onderdeel toezicht is afkomstig van de 
Inspectie van het Onderwijs, als beoogd toezichthouder eindverantwoordelijk 
toezichthouder op de kwaliteit. De inspectie heeft een alternatief voorstel gedaan voor 
het beleggen van de toezichtstaken en -bevoegdheden bij de toezichthouder. De 
inspectie stelt voor om de toezichtstaken direct in het wetsvoorstel bij de 
eindverantwoordelijk toezichthouder te beleggen, en de eindverantwoordelijk 
toezichthouder de mogelijkheid te geven tot het mandateren van bepaalde 
toezichtstaken aan de lokale inspecteurs van het openbaar lichaam. Belangrijkste 
argumenten van de inspectie hiervoor zijn het duidelijk beleggen van de 
eindverantwoordelijkheid voor het toezicht, en de onafhankelijkheid van het toezicht. In 
januari 2021 is er ambtelijk contact geweest met de inspectie naar aanleiding van het 
alternatieve voorstel. De systematiek – het aanwijzen van de toezichthouder in lagere 
regelgeving, zie hoofdstuk 9 – die is opgenomen in het wetsvoorstel is toen aan de 
inspectie toegelicht, en de zorgpunten die de inspectie daarbij had zijn besproken en 
weggenomen. Dat heeft ertoe geresulteerd dat de inspectie heeft laten weten zich toch 
te kunnen vinden in systematiek die is opgenomen in het wetsvoorstel. 
 
13.5 Uitkomsten met betrekking tot het onderdeel financiering  
In het wetsvoorstel is een nieuwe financieringssystematiek voor de kinderopvang 
opgenomen. Deze wijkt sterk af van de huidige situatie. Juist daarom en vanwege de 
financiële gevolgen voor houders van kindercentra, gastouders en ouders zijn hierover 
veel vragen gesteld en ook enkele zorgen geuit. Hieronder volgen de belangrijkste 
uitkomsten, uitgesplitst in de opmerkingen van de houders van kindercentra, gastouders 
en de ouders, en die van de RCN-unit SZW als beoogd uitvoerder. 
 
13.5.1 Uitkomsten consultatie houders van kindercentra, gastouders en ouders 
Gratis kinderopvang 
Tijdens de voorbereiding van dit voorstel is door de openbare lichamen de wens 
uitgesproken om kinderopvang gratis aan te bieden. Daarbij werd gewezen op het 
belang van goede kinderopvang voor alle kinderen en de sociaaleconomische 
omstandigheden op de eilanden die het voor veel ouders niet mogelijk maakt om een 
ouderbijdrage te betalen. Naar aanleiding van de reacties in de consultatie en het 
aantreden van het nieuwe kabinet zijn de voorstellen ten aanzien van de hoogte van de 
ouderbijdrage aangepast. De argumentatie is in hoofdstuk 4 toegelicht.  
In Caribisch Nederland is de kinderopvang als een integrale voorziening ingericht waarop 
alle kinderen recht hebben. Door eisen die aan de kinderopvang worden gesteld in 
combinatie met het feit dat een groot deel van de kosten voor rekening komt van de 
overheid, wordt de kinderopvang in Caribisch Nederland als een basisvoorziening 
gekenschetst. Daaruit mag niet de conclusie worden getrokken dat een basisvoorziening 
ook gratis aan de kinderen moet worden aangeboden. Het deelnemen aan kinderopvang 
is in tegenstelling tot het onderwijs niet verplicht en tegen die achtergrond is in het 
voorstel ervoor gekozen om in lijn met het voorstel voor de kinderopvangtoeslag in 
Europees Nederland van ouders een beperkte bijdrage te vragen. 
 
Ouderbijdrage betalen aan de houder van het kindercentrum of gastouder in plaats van 
aan de overheid 
In de consultatieversie van het wetsvoorstel was opgenomen dat de ouderbijdrage zou 
worden geïnd door de uitvoeringsorganisatie. Tijdens de consultatiesessie met ouders op 
Sint Eustatius hebben ouders hun zorgen geuit over of hun ouderbijdrage dan wel bij de 
kinderopvang terecht komt, en of de overheid wel voldoende middelen ter beschikking 
stelt aan de kinderomvang voor verantwoorde kinderopvang. Houders van kindercentra 
110
