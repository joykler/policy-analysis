Artikel 5.10 
Deze bepaling gaat over de voorgestelde bevoegdheid om tot tijdelijke sluiting over te 
gaan. Die bevoegdheid is toegelicht in paragraaf 9.4.2 van het algemene deel van de 
nota van toelichting. Toepassing van deze bevoegdheid is beperkt tot situaties waarin 
niet naleving van de bij of krachtens dit wetsvoorstel gestelde voorschriften ertoe leiden 
dat de veiligheid of gezondheid van personen in gevaar komt. Als dat het geval is, kan 
onmiddellijk worden ingegrepen. 
 
Artikel 5.11 
Het voorgestelde artikel 5.11 gaat over schorsing en intrekking van de vergunning door 
het bestuurscollege. In paragraaf 9.2.2 van het algemene deel van de memorie van 
toelichting is deze bepaling toegelicht. Daarbij is aangegeven dat de schorsings- en 
intrekkingsmogelijkheid slechts als ultimum remedium zal worden ingezet. Dat is in het 
eerste lid uitgewerkt door toepassing van de bevoegdheid te beperken tot gevallen 
waarin herhaaldelijke overtreding heeft plaatsgevonden. Het gevolg van die 
overtredingen moet zijn dat de kwaliteit van de kinderopvang of de veiligheid of de 
gezondheid van de kinderen of het personeel zodanig in het geding is dat geen sprake is 
van verantwoorde kinderopvang als bedoeld in de artikelen 2.4, eerste lid, of 2.6, eerste 
lid. In aanvulling daarop biedt het tweede lid de bevoegdheid tot schorsen of intrekken 
van het deel van de vergunning dat ziet op plusopvang over te gaan bij het uitblijven 
van opvang van kinderen met een extra ondersteuningsbehoefte gedurende een 
bepaalde periode. De duur van deze periode wordt bij of krachtens algemene maatregel 
van bestuur vastgesteld.  
 
De minister kan het betreffende bestuurscollege adviseren over schorsing of intrekking 
van de exploitatievergunning. De minister is immers bevoegd om een last onder 
dwangsom of een bestuurlijke boete op te leggen of tot tijdelijke sluiting over te gaan. 
De minister beschikt dus over informatie over overtredingen die van belang is voor de 
toepassing van artikel 5.11. 
 
Het voorgestelde derde lid voorziet erin dat de minister het bestuurscollege adviseert 
over het schorsen en intrekken van de vergunning. Het bestuurscollege zal de 
maatschappelijke gevolgen van schorsing of intrekken van de vergunning in zijn besluit 
meenemen. Het derde lid regelt dat het bestuurscollege zijn argumenten om het besluit 
om niet tot schorsing of intrekken van de exploitatievergunning over te gaan aan de 
minister kenbaar maakt.   
 
Artikel 5.12 
Het voorgestelde artikel 5.12 gaan over de strafrechtelijke handhaving van het 
wetsvoorstel. De artikelen die daarvoor in aanmerking komen zijn de artikelen 2.1, 2.3 
tot en met 2.6, 2.8, 2.11 tot en met 2.13, 2.17, 3.15, 4.2 en 4.3. Het eerste lid gaat 
over opzettelijk handelen; in dat geval is sprake van een misdrijf. Ontbreekt opzet, dan 
is sprake van een overtreding. 
 
Artikel 5.13 
Dit artikel stelt voor dat de minister ten aanzien van bepaalde bevoegdheden mandaat 
of machtiging kan verlenen. Dat houdt in dat deze bevoegdheden namens de minister 
worden uitgeoefend door iemand anders. Het gaat om de bevoegdheid tot het opleggen 
van een last onder dwangsom, een bestuurlijke boete, een tijdelijk exploitatieverbod en 
het adviseren over het schorsen of intrekken van een vergunning als bedoeld in artikel 
5.11, eerste of tweede lid. 
 
Artikel 6.1 
140
