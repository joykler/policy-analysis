vastgestelde peilmoment geldt dat de vergoeding voor het gehele kwartaal aan de 
organisatie wordt uitbetaald. Na overleg met het openbaar lichaam wordt de peildatum 
per kwartaal vastgesteld door het Rijk. 
 
Artikel 3.4 
De achtergrond van dit artikel wordt nader toegelicht in de paragrafen 8.2.2 en 8.2.3 
van de memorie van toelichting. Het eerste lid geeft aan wat het maximumaantal 
dagdelen is dat per kind per dag vergoed zal worden. Daarbij wordt aangesloten bij de 
Tijdelijke subsidieregeling financiering kinderopvang Caribisch Nederland. Er is een voor 
de uitvoering eenvoudige berekening gekozen. Voor de buitenschoolse opvang geldt dat 
het aantal dagdelen in vakantieperiodes wordt aangepast voor de duur van de officiële 
vakanties en de feitelijke openstelling van de kinderopvang.  
 
Om de continuïteit van de opvang te kunnen waarborgen is het voorstel dat bij 
algemene maatregel van bestuur het totaalaantal dagdelen waarvoor een 
kinderopvangvergoeding kan worden verstrekt kan worden gelimiteerd. Het gaat hierbij 
om het totaal voor het grondgebied van het betreffende openbaar lichaam, waarbij 
onderscheid gemaakt kan worden naar de soort kinderopvang. Zo kan, gelet op de 
voorkeur voor kinderopvang in kindercentra, het aantal beschikbare plaatsen voor de 
gastouderopvang beperkt zijn. Dat gebeurt op advies van het bestuurscollege. In deze 
algemene maatregel van bestuur zal nader worden uitgewerkt hoe op basis van 
objectiveerbare indicatoren (demografisch en bedrijfskundig) het maximumaantal 
dagdelen per maand wordt bepaald en hoe kinderopvangorganisaties in aanmerking 
kunnen komen voor vrijgekomen dagdelen (wachtlijst). 
 
Artikel 3.5 
Artikel 3.5 betreft een grondslag om bij of krachtens algemene maatregel van bestuur 
nadere regels te stellen over de kinderopvangvergoeding. Het is de bedoeling dat de 
kinderopvangvergoeding een reële vergoeding is voor de kosten die 
kinderopvangorganisaties maken. Daartoe zal een kostprijsonderzoek worden 
uitgevoerd, waarbij wordt gekeken naar de factoren die de kostprijs beïnvloeden. Een 
voorbeeld daarvan is het aantal kinderen per beroepskracht.  
 
Het gaat in de eerste plaats om regels over de hoogte van de kinderopvangvergoeding 
die per dagdeel wordt verstrekt. Deze kosten kunnen verschillend zijn per opvangsoort 
(kinderopvang, gastouderopvang, of buitenschoolse opvang), maar ook per openbaar 
lichaam. Ook kunnen de leeftijd en de extra ondersteuningsbehoefte van het kind hierbij 
een rol spelen. De regels kunnen in de tweede plaats betrekking hebben op de 
indexering van de kinderopvangvergoeding. Voorgesteld wordt de vergoeding jaarlijks 
op basis van de kostenontwikkeling aan te passen. 
 
Artikel 3.6 
Het voorgestelde artikel 3.6 gaat over de aanvraag van de kinderopvangvergoeding. 
Voor een algemene toelichting wordt verwezen naar artikel 8.2.2 van deze memorie van 
toelichting. 
 
Bij ministeriële regeling zal worden bepaald welke gegevens bij de aanvraag overlegd 
moeten worden. Het betreft gegevens die nodig zijn om vast te stellen of recht op de 
kinderopvangvergoeding bestaat en voor het bepalen van de hoogte van de 
kinderopvangvergoeding. Het zal dan gaan om persoonsgegevens van ouder en kind, 
zoals geboortedata, en gegevens met betrekking tot de kinderopvang(organisatie). 
Ook voor de uitvoering van dit artikel kan, waar nodig, op grond van artikel 4.2 nadere 
informatie worden gevraagd.
