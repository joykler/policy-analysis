Artikel 2.11 Werkwijze houder bij strafbare feiten in kindercentrum 
1. Indien de houder van een kindercentrum op enigerlei wijze bekend is geworden dat 
een bij zijn rechtspersoon werkzaam persoon zich mogelijk schuldig maakt of heeft 
gemaakt aan een misdrijf tegen de zeden als bedoeld in Titel XIV van het Wetboek van 
Strafrecht BES of mishandeling als bedoeld in Titel XX van het Wetboek van Strafrecht 
BES jegens een kind van een ouder die gebruik maakt van de door hem geboden 
kinderopvang, treedt de houder onverwijld in overleg met een door Onze Minister aan te 
wijzen deskundige. 
2. Indien uit het overleg, bedoeld in het eerste lid, wordt geconcludeerd dat sprake is 
van een redelijk vermoeden dat de desbetreffende persoon zich schuldig heeft gemaakt 
aan een misdrijf als bedoeld in het eerste lid, doet de houder van een kindercentrum 
onverwijld aangifte bij een opsporingsambtenaar als bedoeld in artikel 1 van het 
Wetboek van Strafvordering BES, en stelt de houder de deskundige, bedoeld in het 
eerste lid, hiervan onverwijld in kennis. 
3. Indien een bij de rechtspersoon van de houder van een kindercentrum werkzaam 
persoon op enigerlei wijze bekend is geworden dat een ander ten behoeve van de 
rechtspersoon van die houder werkzaam persoon zich mogelijk schuldig maakt of heeft 
gemaakt aan een misdrijf als bedoeld in het eerste lid jegens een kind van een ouder die 
gebruik maakt van de door de houder van een kindercentrum geboden kinderopvang, 
stelt hij de houder van dat kindercentrum daarvan onverwijld in kennis. 
4. Indien toepassing van het derde lid ertoe zou leiden dat degene die van het 
vermoeden op de hoogte moet worden gesteld dezelfde persoon is als degene die zich 
mogelijk schuldig maakt of heeft gemaakt aan een misdrijf als bedoeld in het eerste lid, 
is artikel 2.12, eerste en tweede lid, van overeenkomstige toepassing. 
5. De houder van een kindercentrum bevordert de kennis en het gebruik van de 
handelwijze, bedoeld in dit artikel. 
6. Bij of krachtens algemene maatregel van bestuur worden nadere regels gesteld over 
de deskundige, bedoeld in het eerste lid. 
 
Artikel 2.12 Werkwijze bij strafbare feiten door houder kindercentrum 
1. Indien een bij de rechtspersoon van de houder van een kindercentrum werkzame 
persoon op enigerlei wijze bekend is geworden dat de natuurlijke persoon die tevens 
houder is van een kindercentrum zich mogelijk schuldig maakt of heeft gemaakt aan een 
misdrijf tegen de zeden als bedoeld in Titel XIV van het Wetboek van Strafrecht BES of 
mishandeling als bedoeld in Titel XX van het Wetboek van Strafrecht BES jegens een 
kind van een ouder die gebruik maakt van de door die houder geboden kinderopvang 
kan degene in overleg treden met een deskundige als bedoeld in artikel 2.11, eerste lid. 
2. Indien sprake is van een redelijk vermoeden dat de houder zich schuldig heeft 
gemaakt aan een misdrijf als bedoeld in het eerste lid, doet de persoon die werkzaam is 
bij rechtspersoon van de houder van een kindercentrum onverwijld aangifte bij een 
opsporingsambtenaar als bedoeld in artikel 1 van het Wetboek van Strafvordering BES. 
3. De houder van een kindercentrum bevordert de kennis en het gebruik van de 
handelwijze, bedoeld in dit artikel.
