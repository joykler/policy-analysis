van een strafbaar feit een adviserende en begeleidende rol. Vanuit die rol kan de 
deskundige de gastouder bewegen om de juiste acties te ondernemen. 
5.3 Overige punten 
In de volgende paragrafen wordt achtereenvolgens stilgestaan bij kinderopvang aan 
kinderen met een specifieke ondersteuningsbehoefte, de gevolgen van calamiteiten, en 
experimenten. 
5.3.1 Een inclusief kinderopvangstelsel: de ondersteuningsstructuur 
Zoals eerder beschreven is een van de doelen van dit wetsvoorstel het verbeteren van 
de toegankelijkheid van de kinderopvang. In dat kader is het kabinet van mening dat 
het kinderopvangstelsel ook een passende plek moet bieden voor kinderen met een 
extra ondersteuningsbehoefte. Het kabinet streeft daarom naar een inclusief 
kinderopvangstelsel: een kinderopvangstelsel dat in principe toegankelijk is voor alle 
kinderen, voor zover dat vanuit medisch, pedagogisch, psychologisch en organisatorisch 
oogpunt verantwoord is.  
Vanuit het programma BES(t) 4 kids is op ieder eiland door middel van pilots 
geëxperimenteerd met het vormgeven van een ondersteuningsstructuur binnen de 
kinderopvang, teneinde de juiste opvang te bieden aan kinderen met een extra 
ondersteuningsbehoefte en een inclusief kinderopvangstelsel te realiseren. Op basis van 
de ervaringen uit de pilots zijn in dit wetsvoorstel de kaders van een gelaagde 
ondersteuningsstructuur opgenomen, waarin verantwoordelijkheden worden belegd bij 
de houders van kindercentra en gastouders, het openbaar lichaam en het 
expertisecentrum onderwijszorg (hierna: EOZ). Deze partijen stellen de behoefte van 
het kind centraal, en stemmen hun (beoogde) inzet altijd af met de ouders. Het 
wetsvoorstel voorziet in de mogelijkheid om bij of krachtens algemene maatregel van 
bestuur (nadere) regels te stellen over de ondersteuningsstructuur, te weten over 
voorwaarden voor de opvang van kinderen met een extra ondersteuningsbehoefte 
(plusopvang), de taken van het EOZ en de te verwerken gezondheidsgegevens.  
 
In de volgende alinea’s wordt de gelaagde ondersteuningsstructuur toegelicht. Daarna 
wordt dieper ingegaan op de organisatie die extra ondersteuning bij kinderen gaat 
geven, het maken van afspraken over regie, gegevensdeling, toezicht, en de situatie 
wanneer zorg nodig is in plaats van opvang. 
 
Gelaagde ondersteuningsstructuur 
 In onderstaande figuur 2 zijn de hoofdlijnen van de ondersteuningsstructuur in de 
kinderopvang op hoofdlijnen geschetst.
