De kwaliteit van de huisvesting is ook wisselend en niet altijd toereikend. Meerdere 
voorzieningen zijn specifiek ingericht voor de kinderopvang. Daarnaast zijn er echter 
voorzieningen die zijn ingericht in voormalige woningen. Dit brengt met zich mee dat in 
die situatie de indeling van de gebouwen niet altijd past bij de inrichting als 
kindercentrum. Er is bijvoorbeeld sprake van onvoldoende ruimte binnen en 
onvoldoende of zelfs het ontbreken van buitenruimte. Ook het onderhoud van de 
huisvesting laat in bepaalde gevallen te wensen over. Naast de kwaliteit van de 
huisvesting is de bestaande huisvesting van de voorzieningen niet altijd toereikend om 
de gewenste hoeveelheid kinderen op te kunnen vangen. Om de opvang betaalbaar te 
houden worden soms meer kinderen opgevangen dan op basis van de 
Eilandsverordening is toegestaan. Daarnaast is het gebruikte meubilair en educatief 
speelgoed niet altijd van de gewenste kwaliteit en soms verouderd.  
Uit een door Ecorys uitgevoerde enquête onder ouders in 2019 komt wel naar voren dat 
het merendeel van de ouders tevreden is met de kwaliteit van de kinderopvang. Zo gaf 
bijvoorbeeld 83% van de ondervraagde ouders aan dat kinderen voldoende nieuwe 
dingen leren in de kinderopvang. Uit de enquête blijkt verder dat kindercentra ouders op 
verschillende manieren betrekken bij de opvang. 
2.3.2 Kwaliteitsverbetering vanuit het programma BES(t) 4 kids 
Sinds de start van het programma BES(t) 4 kids zijn verschillende stappen gezet met 
betrekking tot het verbeteren van de kwaliteit. Allereerst zijn vanuit het programma 
nieuwe Eilandsverordeningen kinderopvang opgesteld, met daarin de 
basiskwaliteitseisen waar de houders van kindercentra en gastouders aan moeten 
8
voldoen. De Eilandsverordeningen bevatten regels over de veiligheid en gezondheid, het 
pedagogisch en educatief handelen, de personeelskwalificaties, de beroepskracht-
kindratio, de beschikbare ruimten, en het aanstellen van een oudercommissie en 
klachtencommissie. Deze Eilandsverordeningen zijn in de loop van 2020 op alle eilanden, 
met enkele lokale verschillen, van kracht geworden. Voor sommige kwaliteitseisen 
gelden grace periods, omdat dat om zaken gaat die een investering van meerdere jaren 
vergen, zoals opleidingseisen. 
Op basis van de Eilandsverordeningen hebben de bestaande houders van kindercentra 
en gastouders een exploitatievergunning aangevraagd. Alleen houders van kindercentra 
en gastouders met een exploitatievergunning mogen kinderopvang aanbieden. De 
openbare lichamen hebben de vergunningen verstrekt. De bestaande aanbieders kunnen 
gebruik maken van de grace periods. Nieuwe toetreders tot de markt moeten wel direct 
aan alle eisen voldoen. 
Ten aanzien van de veiligheid en gezondheid wordt in de Eilandsverordeningen geregeld 
dat houders van kindercentra en gastouders beleid voeren dat ertoe leidt dat de 
veiligheid en gezondheid van de kinderen zoveel mogelijk is gewaarborgd. Belangrijke 
ondersteunende eisen daarbij zijn dat de houders van kindercentra een beleidsplan 
opstellen met daarin beschreven wat de grootste risico’s zijn en welke maatregelen 
daarvoor getroffen zijn, en dat er altijd een volwassene aanwezig is die is gekwalificeerd 
in het bieden van eerste hulp aan kinderen. Wat betreft de beleidsplannen is bekend dat 
nog niet alle aanbieders die conform de eisen hebben. Vanuit het programma worden de 
aanbieders hierbij ondersteund. Daarnaast worden er vanuit het programma EHBO-
cursussen aangeboden. Uit het vervolgonderzoek van Ecorys blijkt dat veel 
beroepskrachten de cursus al hebben gevolgd. 
 
8
 Afkondigingsblad Bonaire 2020, nr. 8. 
Afkondigingsblad van Sint Eustatius 2019, nr. 19. 
Afkondigingsblad van Saba 2020, nr. 2.
