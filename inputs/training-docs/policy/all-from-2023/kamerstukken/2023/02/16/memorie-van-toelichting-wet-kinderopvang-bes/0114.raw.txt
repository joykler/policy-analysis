dus geen onderscheid gemaakt tussen de hoogte van de ouderbijdrage voor het eerste 
kind en de hoogte van de ouderbijdrage voor het volgende kind. De hoogte van de 
ouderbijdrage is van dien aard dat dit voor ouders geen beletsel hoeft te zijn om hun 
kind bij de kinderopvang onder te brengen. Als ouders met een laag inkomen de 
kinderen niet naar de opvang zouden brengen, zouden ze eenzelfde bedrag kwijt zijn 
geweest aan voeding en activiteiten. Tegen die achtergrond acht het kabinet het niet 
nodig om ouders “korting” te geven op de ouderbijdrage indien zij meerdere kinderen 
hebben die gebruik maken van de kinderopvang. Bij de totstandkoming van dit 
wetsvoorstel is veel aandacht geweest voor het goed op elkaar laten aansluiten van de 
wetgeving. Daartoe worden via dit wetsvoorstel ook enkele wijzigingen in de Wet primair 
onderwijs BES voorgesteld, zie paragraaf 4.2.3. In de praktijk moet dit leiden tot een 
goede aansluiting en samenwerking tussen de kinderopvang en het basisonderwijs op de 
eilanden, waardoor de overstap door een kind van de kinderopvang naar een basisschool 
voor zowel het kind als de ouder soepel verloopt. Zowel de kinderopvang als het 
basisonderwijs moeten zich inspannen om de overgang zo soepel mogelijk te laten 
verlopen; het wetsvoorstel bevat daarover verplichtingen voor zowel de kinderopvang 
als voor het basisonderwijs. 
 
Aanwezigheid hulp en vroegsignalering 
Indien een ouder vragen heeft over de gang van zaken binnen de kinderopvang kan de 
ouder zich in eerste instantie wenden tot het kindercentrum of de gastouder waar de 
ouder een kinderopvangovereenkomst mee heeft of mee wil sluiten. Er wordt aan 
gedacht om in lagere regelgeving te regelen dat er zoveel mogelijk moet worden 
gewerkt met vaste gezichten op de groep, zodat kinderen niet te veel verschillende 
medewerkers zien en het ook voor ouders duidelijk is bij wie ze terecht kunnen met 
vragen. Daarnaast wordt in dit wetsvoorstel geregeld dat kindercentra een 
klachtencommissie en klachtenprocedure voor ouders moeten inrichten. De ouder kan 
zich bij bezwaren en klachten richten tot de klachtencommissie. Indien een ouder er niet 
uit komt met de klachtencommissie, kan de ouder bij het openbaar lichaam terecht voor 
onafhankelijke ondersteuning en advies voor de situatie.  
 
Gevolgen van nalatigheid of fouten 
Nalatigheid of fouten kunnen vooral voorkomen in het kader van het betalen van de 
ouderbijdrage. Indien een ouder de ouderbijdrage niet betaalt, zal de houder van het 
kindercentrum of de gastouder in eerste instantie een aanmaning sturen aan de ouder. 
Als de ouder gedurende drie aaneengesloten maanden niet betaalt, dan is het gevolg dat 
de houder van het kindercentrum of de gastouder geen recht meer heeft op de 
kinderopvangvergoeding. Waarschijnlijk zal de deze de overeenkomst met de ouder 
opzeggen.   
 
13.7 Vervolgtraject 
Het is van belang om in contact te blijven met de geconsulteerde partijen en het gesprek 
met hen open te houden. Aan de partijen zal op hoofdlijnen worden teruggekoppeld hoe 
de input die zij hebben gegeven is verwerkt in het wetsvoorstel. Zoals in paragraaf 
13.1.1 is toegelicht is er vanuit het programma BES(t) 4 kids een plan voor 
stakeholdermanagement en een communicatiestrategie opgesteld om alle 
belanghebbenden en belangstellenden te informeren over en te betrekken bij het 
programma en het wetstraject. Vanuit het programma zullen de partijen dus ook na de 
consultatie van het wetsvoorstel nauw worden betrokken bij de verdere uitwerking van 
onderdelen van het wetsvoorstel, en ook worden ondersteund bij de implementatie van 
eisen op het gebied van onder andere kwaliteit en administratie.  
 
Daarnaast zullen onderdelen van dit wetsvoorstel nader worden gespecificeerd in lagere 
regelgeving. Dat geldt bijvoorbeeld voor aanvullende kwaliteitseisen. Ten aanzien van 
deze regelgeving zullen wederom de partijen worden geconsulteerd.  
 
 
114
