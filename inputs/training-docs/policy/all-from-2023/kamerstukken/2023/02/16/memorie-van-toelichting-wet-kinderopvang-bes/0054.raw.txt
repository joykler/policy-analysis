5.3.3 Gevolgen van calamiteiten 
Er kunnen calamiteiten plaatsvinden op de eilanden die gevolgen hebben voor de 
kinderopvang. Het Caribisch gebied en met name de eilanden in de bovenwinden zijn 
bijvoorbeeld orkaan- en aardbevingsgevoelig. De gevolgen daarvan kunnen 
verstrekkend zijn en de kans dat het herstel lang duurt is reëel. Daarnaast heeft de 
situatie rond COVID-19 duidelijk gemaakt dat er omstandigheden kunnen zijn waarbij de 
kinderopvang gedurende langere tijd de deuren moet sluiten of onder aangepaste 
omstandigheden open is.  
Calamiteiten kunnen tot gevolg hebben dat een houder van een kindercentrum of een 
gastouder door de omstandigheden niet aan alle kwaliteitseisen kan voldoen. Bij een 
langdurige situatie is daarnaast de kans aanwezig dat de aanbieders van kinderopvang 
niet voldoen aan de voorwaarden die aan de financiering worden gesteld, terwijl de 
financiële verplichtingen doorlopen.  
 
Om op dergelijke calamiteiten in te kunnen spelen wordt voorgesteld dat de minister de 
bevoegdheid krijgt om naar aanleiding van calamiteiten vrijstelling of ontheffing te 
verlenen van bepaalde eisen die aan de kwaliteit van de opvang worden gesteld. Het 
gaat dan om eisen waarvan op voorhand duidelijk is dat herstel langere tijd gaat vergen. 
Dat geldt ook voor een aantal voorwaarden die aan de financiering van de kinderopvang 
zijn verbonden, bijvoorbeeld het daadwerkelijk aanbieden van kinderopvang in een 
33
bepaalde periode. Daarmee wordt voorkomen dat organisaties in de financiële 
problemen komen en de continuïteit van de opvang in het geding komt. Aan de 
vrijstellings- en ontheffingsmogelijkheid is de voorwaarde verbonden dat de veiligheid en 
de gezondheid van het kind of de medewerkers niet in het geding mag zijn.  
 
5.3.4 Experiment 
Zoals eerder beschreven heeft dit wetsvoorstel tot doel om het stelsel van kinderopvang 
in Caribisch Nederland zodanig te organiseren en wettelijk te verankeren dat de 
kinderopvang veilig, kwalitatief goed en financieel toegankelijk is voor alle kinderen in 
Caribisch Nederland. Vanuit het programma BES(t) 4 kids is gewerkt aan een stelsel dat 
zo goed mogelijk aansluit bij het doel en bij de Caribische context.  
In de toekomst kan uit de praktijk blijken dat – ondanks dat het wetsvoorstel zorgvuldig 
is opgesteld vanuit het programma BES(t) 4 kids en in nauwe samenwerking met 
stakeholders – het stelsel op onderdelen kan worden verbeterd of moet worden 
aangepast ten behoeve van het bereiken van het doel. Via een experiment kunnen 
mogelijke aanpassingen in de regelgeving worden getoetst. Een dergelijk experiment 
biedt de benodigde informatie op basis waarvan besloten kan worden om al dan niet een 
wetswijziging door te voeren.  
Gezien bovenstaande is een experimenteerartikel opgenomen in dit wetsvoorstel. 
Daarmee wordt ook gehandeld volgens het kabinetsprincipe ‘comply or explain’: de Wet 
kinderopvang in Europees Nederland bevat ook een experimenteerregeling en het 
kabinet ziet geen aanleiding om hier voor Caribisch Nederland van af te wijken. 
Bovendien maakt het experimenteerartikel het mogelijk om in Caribisch Nederland deel 
te nemen aan experimenten die vanuit Europees Nederland worden geïnitieerd. 
Bijvoorbeeld het experiment met meertalige dagopvang had ook relevant kunnen zijn 
voor Caribisch Nederland.  
In het kader van het rechtszekerheids- en het gelijkheidsbeginsel is het 
experimenteerartikel wel met de nodige waarborgen omgeven. Een experiment betreft 
 
33
 Door een calamiteit kan het zijn dat een kindercentrum tijdelijk de deuren moet sluiten. Dit was 
bijvoorbeeld het geval ten tijde van de coronapandemie. 
54
