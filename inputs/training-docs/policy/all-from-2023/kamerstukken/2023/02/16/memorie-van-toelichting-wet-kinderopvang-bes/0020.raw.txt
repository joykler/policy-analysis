4. Hoofdlijnen van het voorgestelde stelsel 
In het vorige hoofdstuk is omschreven dat het kabinet en de openbare lichamen 
toewerken naar een stelsel van kwalitatief goede, veilige, betaalbare kinderopvang voor 
alle kinderen in Caribisch Nederland. In dit hoofdstuk worden na een algemene 
toelichting op de inrichting van het stelsel achtereenvolgens de hoofdlijnen van het 
wetsvoorstel op het gebied van kwaliteit en het toezicht erop en de financiering 
beschreven.  
 
4.1 Inrichting van het stelsel 
Kinderopvang is in dit wetsvoorstel net als in Europees Nederland gedefinieerd als ‘het 
bedrijfsmatig of anders dan om niet verzorgen, opvoeden en bijdragen aan de 
ontwikkeling van kinderen tot de eerste dag van de maand waarop het voortgezet 
onderwijs voor die kinderen begint’. In deze paragraaf worden allereerst de verschillende 
soorten van kinderopvang beschreven in paragraaf 4.1.1. Vervolgens wordt het stelsel 
toegelicht in paragraaf 4.1.2. Tot slot wordt stilgestaan bij de vergunningsprocedure in 
paragraaf 4.1.3. 
 
4.1.1 Soorten kinderopvang 
Kinderopvang kan in twee organisatievormen worden aangeboden: kindercentra en 
gastouders. Kindercentra zijn pedagogische voorzieningen waar kinderen worden 
opgevangen en op programmatische wijze in hun ontwikkeling worden gestimuleerd. Het 
is veelal bedrijfsmatig opgezet. Gastouderopvang is de opvang van maximaal 6 kinderen 
(inclusief de eventuele kinderen van de gastouder) aan huis bij de gastouder, of bij een 
van de ouders van de kinderen in de groep thuis.  
 
Er valt onderscheid te maken tussen drie soorten kinderopvang: dagopvang, 
buitenschoolse opvang en flexibele opvang. Deze soorten opvang kunnen worden 
aangeboden door zowel kindercentra als gastouders. Een kind mag met uitzondering van 
kinderen in de flexibele opvang (nachtopvang) niet langer dan elf uren achtereen in een 
17 
kindercentrum of bij een gastouder verblijven. 
 
Dagopvang 
Dagopvang is de opvang van kinderen in de leeftijd van 0 tot het moment dat de 
kinderen naar de basisschool gaan (basisschoolleeftijd). In Caribisch Nederland zijn 
kinderen vanaf 4 jaar leerplichtig. Vanaf dat moment worden kinderen geacht onderwijs 
te volgen, tenzij er sprake is van een (gedeeltelijke) vrijstelling van de leerplicht op 
basis van de Leerplichtwet BES. Zodra een kind de basisschoolleeftijd heeft bereikt, kan 
het in de regel geen gebruik meer maken van de dagopvang. Dagopvang wordt op 
doordeweekse dagen in de ochtend en de middag aangeboden. 
 
Buitenschoolse opvang 
Buitenschoolse opvang kan enkel plaatsvinden aan kinderen in de leeftijd dat zij naar 
het basisonderwijs gaan. De opvang wordt geboden voor en na de dagelijkse schooltijd, 
alsmede gedurende vrije dagen, vrije middagen en in de schoolvakanties. Op het 
moment dat het kind naar het voortgezet onderwijs gaat, kan geen gebruik meer 
worden gemaakt van buitenschoolse opvang.  
 
Flexibele opvang  
In de regel zal de opvang overdag op vastgestelde dagen en tijdstippen plaatsvinden. 
Contracten in Caribisch Nederland zijn vaak gebaseerd op vijf hele of halve dagen per 
werkweek. Er zijn echter ook ouders die buiten de gebruikelijke kantooruren werken. 
 
17
 Alleen bij flexibele opvang geldt dat in de situatie van nachtopvang hiervan kan worden 
afgeweken. 
20
