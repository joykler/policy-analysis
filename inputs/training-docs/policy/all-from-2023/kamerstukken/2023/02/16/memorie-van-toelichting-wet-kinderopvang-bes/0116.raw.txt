14. Inwerkingtreding 
Het organiseren van een stelsel van veilige, kwalitatief goede en toegankelijke 
kinderopvang is niet in één keer geregeld. Dat vraagt tijd. Met het wetsvoorstel wordt de 
juridische basis gelegd voor de uitvoering en kunnen de verschillende stakeholders aan 
de slag om het geschetste eindbeeld te realiseren. In dit hoofdstuk wordt nader 
ingegaan op de wijze waarop dit zal worden vormgegeven en welke aanvullende 
wettelijke voorzieningen, bijvoorbeeld in de vorm van overgangsbepalingen, daarvoor in 
het wetsvoorstel zijn opgenomen.  
In hoofdstuk 2 is een beschrijving gegeven van de huidige situatie. Daarbij is nader 
ingegaan op de kwaliteit van de opvang, de inrichting van het toezicht en de 
financiering. Langs deze lijnen zal ook de overgang naar het beoogde stelsel worden 
beschreven. In paragraaf 14.1 zal eerst worden ingegaan op de voorbereiding en 
implementatie van het beoogde stelsel zoals dat door het programma BES(t) 4 kids is 
vormgegeven. Vervolgens zal in afzonderlijke paragrafen worden ingegaan op het 
verbeteren van de kwaliteit van de opvang (paragraaf 14.2), het toezicht op de kwaliteit 
(paragraaf 14.3), de financiële toegankelijkheid (paragraaf 14.4).  
14.1 Inwerkingtredingsdatum wetsvoorstel en verlenging programma BES(t) 4 
kids 
Inwerkingtredingsdatum 
Het is van belang dat alle betrokken partijen voldoende tijd hebben om zich op de 
invoering van het stelsel voor te bereiden. Een deel van de voorbereiding vindt al 
gedurende de behandeling van het wetsvoorstel plaats omdat de huidige 
Eilandsverordeningen en de tijdelijke subsidieregeling – beide van kracht sinds 2020 – 
voor een groot deel al in lijn zijn met de hoofdlijnen van het wetsvoorstel. De reden om 
overkoepelend aan de Eilandsverordeningen dit wetsvoorstel op te stellen is om de 
minimale kwaliteitseisen voor en de financiering van de kinderopvang in Caribisch 
Nederland duurzaam en voor alle drie de eilanden gelijk te organiseren. Het wetsvoorstel 
komt in de plaats van de subsidieregeling. Bovendien is een van de uitgangspunten van 
het wetsvoorstel dat kinderen in Caribisch Nederland dezelfde kansen krijgen om zich 
optimaal te kunnen ontwikkelen als kinderen in Europees Nederland. Dit wetsvoorstel 
draagt daaraan bij; het wetsvoorstel sluit waar mogelijk – bijvoorbeeld op het gebied 
van kwaliteitseisen – aan bij de Wet kinderopvang die in Europees Nederland geldt. Het 
wetsvoorstel vormt dus het kader voor het kinderopvangstelsel in Caribisch Nederland, 
dat de openbare lichamen op eilandniveau nader in kunnen vullen bij of krachtens 
Eilandsverordening. 
Voor de uitvoeringsorganisatie kan nu al worden aangegeven dat er een bepaalde tijd 
nodig is om de bekostiging van de kindercentra en gastouderopvang en het betaalproces 
van de ouders voor te bereiden. Daarom moet de wet minimaal zes maanden voor de 
inwerkingtreding van het deel van de wet met betrekking tot de bekostiging door de 
Staten-Generaal zijn behandeld en vastgesteld. Aangezien er geen zekerheid is omtrent 
die datum wordt in het wetsvoorstel vastgelegd dat de inwerkingstredingsdatum van de 
wet bij koninklijk besluit wordt bepaald en dat deze voor verschillende artikelen of 
onderdelen daarvan verschillend kan worden vastgesteld. Daarbij zal rekening worden 
gehouden met een redelijke termijn voor de implementatie bij de uitvoeringsorganisatie. 
Ook zullen de openbare lichamen en andere stakeholders worden geconsulteerd bij het 
bepalen van de inwerkingtredingsdatum van de verschillende onderdelen van de Wet 
kinderopvang BES. 
Overgangsrecht exploitatievergunningen en kwaliteitseisen 
Het wetsvoorstel voorziet in overgangsrecht voor houders van kindercentra en 
gastouders die al over een exploitatievergunning beschikten voor inwerkingtreding van 
dit voorstel. Reeds verleende vergunningen berusten na inwerkingtreding van het
