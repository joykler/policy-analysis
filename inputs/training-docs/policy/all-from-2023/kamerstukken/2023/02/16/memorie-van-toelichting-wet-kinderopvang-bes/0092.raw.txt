voorwaarden van Hoofdstuk V van de AVG dient te worden voldaan. Omdat er bij 
doorgifte tussen Caribisch Nederland en Europees Nederland geen zogeheten 
adequaatheidsbesluit is vastgesteld op basis van het niveau van bescherming dat wordt 
geboden in het derde land, dient er sprake te zijn van andere passende waarborgen.  
 
Op basis van dit wetsvoorstel zullen hoofdzakelijk gegevens worden verwerkt en 
overgedragen binnen Caribisch Nederland. Dat betekent dat hiervoor ondubbelzinnig de 
Wet bescherming persoonsgegevens BES geldt. Hier gelden enkele uitzonderingen op, 
waarbij er sprake is van doorgifte tussen Europees en Caribisch Nederland. In de meeste 
gevallen gaat het dan echter niet om persoonsgegevens. In onderstaande alinea’s 
worden de situaties voor doorgifte tussen Europees en Caribisch Nederland toegelicht. 
 
Het voornaamste geval waarbij er doorgifte zal zijn van en naar het Caribische gebied en 
Europees Nederland is bij het toezicht op de kwaliteit. In de regel heeft het geen 
betrekking op persoongegevens en zijn vanuit die optiek de risico’s beperkt. Het 
voornemen is om de Inspectie van het Onderwijs aan te wijzen als toezichthouder op de 
kwaliteit van de kinderopvang in Caribisch Nederland. De inspectie is gehuisvest in 
Europees Nederland en verwerkt indien nodig daar gegevens. In principe zal de inspectie 
echter alleen ter plekke persoonsgegevens inzien tijdens het inspectiebezoek bij een 
locatie. Dat is de standaard werkwijze. Het gaat dan om de geboortedata van de 
kinderen om de kwaliteitseis met betrekking tot de groepsgrootte te controleren, en om 
de opleidingsgegevens en VOG’s van het personeel. De inspectie zal in principe deze 
gegevens niet verwerken in Europees Nederland. In uitzonderlijke gevallen, bijvoorbeeld 
na tussentijdse signalen over te grote groepen, zal de inspectie echter wel gegevens 
opvragen en verwerken in Europees Nederland. In dat geval is de inspectie de 
ontvangende partij en moet de inspectie dus de juiste bescherming bieden op basis van 
de Algemene verordening gegevensbescherming. De inspectie is hiervan op de hoogte 
en heeft de organisatie en digitale systemen daar al volledig op ingericht, aangezien de 
inspectie al verantwoordelijk is voor het toezicht op het onderwijs in zowel Europees als 
Caribisch Nederland. 
 
Extra aandachtspunt hierbij is de samenwerking tussen de lokale inspecteur van het 
openbaar lichaam en de Inspectie van het Onderwijs. De Autoriteit Persoonsgegevens 
vraagt hier aandacht voor in hun uitvoeringstoets en vraagt om passende waarborgen. 
In de meeste gevallen zal het om doorgifte betreffen van gegevens anders dan 
(bijzondere) persoonsgegevens. In de gevallen waarin er toch persoonsgegevens worden 
uitgewisseld, wordt er extra aandacht geschonken aan de zorgvuldige omgang met 
persoonsgegevens. De lokale inspecteur en de inspectie zullen afspraken maken over de 
gegevensdeling, overeenkomstig met de Wet bescherming persoonsgegevens BES en de 
Algemene verordening gegevensbescherming. Op dit punt is paragraaf 9.1 
aangescherpt.  
 
Het andere geval waarin doorgifte met derde landen lijkt te ontstaan is bij de 
gegevensuitwisseling met de minister. In de praktijk wordt echter de taak van de 
minister uitgevoerd door de RCN-unit SZW. Deze is gestationeerd in Caribisch 
Nederland, waardoor de gegevens zoveel mogelijk in het Caribisch Gebied zullen blijven 
en niet doorgezonden worden naar Europees Nederland. Feitelijk vindt er daardoor geen 
uitwisseling plaats van de gegevens met derde landen en blijft het risico van de 
gegevensdeling laag. 
 
10.7 Uitkomsten advies en consultatie ten aanzien van gegevensverwerking en 
gegevensoverdracht 
Zowel de Commissie Bescherming Persoonsgegevens BES als de Autoriteit 
Persoonsgegevens zijn geconsulteerd. De Commissie Bescherming Persoonsgegevens 
BES ziet toe op de naleving van de Wet bescherming persoonsgegevens BES. De 
Autoriteit Persoonsgegevens ziet toe op de naleving van de Algemene verordening 
gegevensbescherming.
