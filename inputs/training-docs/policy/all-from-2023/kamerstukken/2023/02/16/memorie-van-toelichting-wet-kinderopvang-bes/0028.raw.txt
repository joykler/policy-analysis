worden gehanteerd in het basisonderwijs. Dat betekent dat in de kinderopvang op 
Bonaire Papiaments en Nederlands als voertaal kan worden gebezigd, en op Saba en 
Sint Eustatius uit Engels en Nederlands. Het wetsvoorstel biedt voorts ruimte aan de 
beroepskrachten om met kinderen te communiceren in een andere taal als de 
ontwikkeling of de situatie van het kind daarom vraagt. 
Het voornemen is om in lagere regelgeving voor te schrijven dat een houder van een 
kindercentrum of gastouder in het pedagogisch beleidsplan moet opnemen welke taal of 
talen op de locatie worden gebezigd. 
Voor- en vroegschoolse educatie 
In paragraaf 4.2.1 wordt voorgesteld dat alle vormen van kinderopvang zich moeten 
richten op het voorkomen en bestrijden van ontwikkel- en leerachterstanden. In de Wet 
primair onderwijs BES is eenzelfde soort bepaling opgenomen voor de basisscholen; 
Artikel 10, achtste lid, van de Wet primair onderwijs BES luidt: ‘Het onderwijs wordt 
zodanig ingericht dat daarbij op structurele en herkenbare wijze aandacht wordt besteed 
aan het bestrijden van achterstanden in het bijzonder van taalachterstanden.’ 
In paragraaf 4.2.1 wordt daarnaast voorgesteld dat de kindercentra met dagopvang 
moeten voorzien in een programma voor voorschoolse educatie. Met dit programma 
worden kinderen spelenderwijs en gericht uitgedaagd in de ontwikkeling van hun 
motorische, cognitieve, taal- en creatieve vaardigheden. Dergelijke programma’s zijn 
voor kinderen tot circa zes jaar en kunnen daarmee in de dagopvang worden ingezet, 
maar ook in de eerste jaren van het basisonderwijs. Met betrekking tot de dagopvang 
wordt dan gesproken van voorschoolse educatie, en met betrekking tot het 
basisonderwijs van vroegschoolse educatie. 
Overeenkomstig de Europees Nederlandse situatie wordt voorgesteld om een 
programma voor vroegschoolse educatie ook te implementeren in groep 1 en 2 van het 
basisonderwijs. Om dezelfde reden als voor de dagopvang, namelijk dat een aanzienlijk 
deel van de kinderen in Caribisch Nederland risico loopt op een achterstand, wordt 
voorgesteld dat álle basisscholen voorzien in een programma van vroegschoolse 
educatie. Dit wetsvoorstel regelt dat de Wet primair onderwijs BES op dit punt wordt 
aangepast. Net als een kindercentrum kan een basisschool zelf bepalen welk programma 
voor vroegschoolse educatie wordt aangeboden, zolang het programma voldoet aan de 
eisen in de geldende wet- en regelgeving. 
Dit resulteert in de situatie dat kinderen in Caribisch Nederland tot hun vierde voor 
gerichte stimulering van hun ontwikkeling door middel van een programma voor 
voorschoolse educatie terecht kunnen in de dagopvang, en dit wordt voortgezet door 
middel van een programma voor vroegschoolse educatie als kinderen vanaf hun vierde 
levensjaar instromen in het basisonderwijs. Dit draagt bij aan het voorkomen en 
bestrijden van ontwikkel- en leerachterstanden, en zorgt bovendien voor een soepele 
overgang van de dagopvang naar het basisonderwijs voor kinderen. 
Afspraken over overdracht van gegevens 
Uit figuur 1 blijkt dat het kinderopvangstelsel en het primair onderwijs elkaar op twee 
momenten raken: 1) bij de overgang van dagopvang naar basisonderwijs, en 2) 
gedurende de basisschoolperiode indien een leerling ook naar de buitenschoolse opvang 
gaat. Ten behoeve van de doorlopende ontwikkel- en leerlijn van kinderen is het 
wenselijk dat houders van kindercentra en gastouders en basisscholen gegevens over de 
ontwikkeling van een kind bij de instroom naar het basisonderwijs (moment 1) of 
gedurende de basisschoolperiode (moment 2) kunnen overdragen aan de basisschool. 
Voorwaarde voor het overdragen van gegevens tussen kinderopvang en scholen is dat 
wordt voldaan aan de Wet bijzondere persoonsgegevens BES.
