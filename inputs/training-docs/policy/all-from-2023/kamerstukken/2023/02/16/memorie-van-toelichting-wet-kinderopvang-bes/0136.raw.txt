Artikel 4.4 
Met de voorgestelde bepaling wordt een bevoegdheid voor de verstrekking van 
persoonsgegevens door de overige (overheids)organisaties opgenomen. Ten eerste is 
opgenomen wat het doel is van de gegevensdeling. Dat is het kunnen besluiten over het 
verstrekken van een kinderopvangvergoeding, de betaling van die vergoeding, en het 
verstrekken en de betaling van de aanvullende tegemoetkoming voor plusopvang. Tot 
deze worden tevens die besluiten bedoeld die genomen worden in het kader van 
herziening van de kinderopvangvergoeding en de aanvullende tegemoetkoming voor 
plusopvang en de terugvordering van de kinderopvangvergoeding. 
 
Allereerst kunnen gegevens en inlichtingen worden verkregen van het bestuurscollege. 
Het gaat om informatie over de vraag of de kinderopvangorganisatie over een 
vergunning beschikt. In de tweede plaats gat het om informatie over of de ouder en het 
kind als ingezetene staan ingeschreven bij het openbaar lichaam waar de kinderopvang 
plaatsvindt. Ten derde gaat het om informatie over de vraag of de alleenstaande ouder 
of beide ouders werken of een opleiding volgen, als gevolg waarvan het gebruik van 
flexibele opvang noodzakelijk is. Dat zijn enkele van de voorwaarden om voor een 
kinderopvangvergoeding in aanmerking te komen. Ten vierde moet de minister kunnen 
beschikken over informatie betreffende het toezicht op de naleving op hoofdstuk 3. Dat 
is nodig vanwege de mogelijke gevolgen voor de toekenning of hoogte van de 
kinderopvangvergoeding of aanvullende tegemoetkoming voor plusopvang. Verder 
kunnen, voor zover een gegeven naast de reeds verstrekte gegevens noodzakelijk is 
voor de uitvoering van hoofdstuk 3, bij algemene maatregel van bestuur instanties 
worden aangewezen die gehouden zijn om gegevens te verstrekken aan de minister. 
 
Artikel 4.5 
Het voorgestelde artikel 4.5 heeft betrekking op gegevensverstrekking voor de 
uitvoering en het toezicht. Het eerste lid heeft betrekking op gegevensverstrekking door 
de Minister voor Armoede, Participatie en Pensioenen, het bestuurscollege en eventuele 
andere, bij algemene maatregel van bestuur aangewezen instanties. Zij kunnen uit eigen 
beweging en moeten desgevraagd aan toezichthouders of opsporingsambtenaren 
gegevens verstrekken die noodzakelijk zijn voor het toezicht op de naleving van het 
bepaalde bij of krachtens dit wetsvoorstel of de taakuitoefening door het 
expertisecentrum onderwijszorg, of de opsporing van strafbare feiten.   
 
Omgekeerd kunnen de Minister voor Armoede, Participatie en Pensioenen en 
toezichthouders of opsporingsambtenaren informatie verstrekken aan andere instanties 
die dat nodig hebben om hun wettelijke taak te kunnen uitvoeren. Dat geldt ook als dat 
nodig is voor een samenwerkingsverband tussen twee of meer instanties. Daarin 
voorziet het voorgestelde tweede lid. Die informatieverstrekking gebeurt kosteloos. 
 
Het derde lid gaat over het gebruik van een administratienummer of ID-nummer door de 
Minister voor Armoede, Participatie en Pensioenen, het bestuurscollege, of andere 
aangewezen instanties, toezichthouders of opsporingsambtenaren. Zij zijn bevoegd om 
bij het verwerken van persoonsgegevens gebruik te maken van die nummers, die op 
Caribisch Nederland gebruikt worden voor identificatiedoeleinden. Dit betreft op dit 
moment een informeel nummer. Mogelijk gaat de uitvoeringsorganisatie in de toekomst 
gebruik maken van het CRIB-nummer (Centraal Registratie Informatie 
Belastingplichtige). Dit nummer wordt door de Belastingdienst afgegeven aan ieder 
inwoner en/of belastingplichtige. 
 
Artikel 4.6 
Artikel 4.6 gaat over gegevensverstrekking aan het bestuurscollege. In de eerste plaats 
regelt het dat de minister bevoegd is om gegevens en inlichtingen te verstrekken, voor
