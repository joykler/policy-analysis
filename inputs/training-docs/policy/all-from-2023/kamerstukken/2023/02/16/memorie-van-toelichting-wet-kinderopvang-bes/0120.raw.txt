Zoals in paragraaf 14.2 is gesteld, zal het nog meerdere jaren duren voordat de 
kinderopvang de kwaliteitseisen over de gehele linie heeft gerealiseerd. Concreet is de 
verwachting dat dit tussen 2026 en 2030 voor een groot deel van de houders van de 
kindercentra en gastouders het geval is. De toezichthouder zal hier nadrukkelijk 
rekening mee houden. Hoewel houders van kindercentra en gastouders goed op weg zijn 
om de kwaliteit te verbeteren, moeten er nog belangrijke stappen worden gezet om de 
kwaliteit naar het gewenste niveau te krijgen.  
 
Door middel van stimulerend toezicht en het handhavingsinstrument “herstelopdracht” 
kan de toezichthouder houders van kindercentra en gastouders bewegen tot 
kwaliteitsverbetering. Het is aan de toezichthouder om de herstelopdracht zodanig te 
formuleren dat iedere kinderopvangorganisatie telkens een betekenisvolle stap kan 
maken. Niet alle houders van kindercentra en gastouders zijn precies even ver met de 
implementatie van de eisen, dus het ontwikkelpad om de gestelde kwaliteitseisen te 
behalen is voor iedereen verschillend. En wat voor de ene snel te realiseren valt, kan 
voor een ander meer tijd kosten. Dit vraagt om, en legitimeert, maatwerk in de 
formulering van de herstelopdrachten. Desalniettemin dient de toezichthouder uit te 
gaan van het rechtszekerheids- en gelijkheidsbeginsel. Houders van kindercentra en 
gastouders moeten weten waar ze aan toe zijn en gelijke gevallen dienen gelijk 
behandeld te worden. Om dat te waarborgen worden de locaties in Caribisch Nederland 
bezocht door dezelfde inspecteurs. Verder is er altijd sprake van hoor- en wederhoor en 
wordt het rapport dat de toezichthouder opstelt in het kader van transparantie 
gepubliceerd.  
 
De openbare lichamen zullen de houders van kindercentra en gastouders ondersteunen 
bij de benodigde acties die volgen uit de herstelopdracht. De ene heeft bijvoorbeeld de 
huisvesting op orde maar moet nog investeren in het pedagogisch klimaat, en voor een 
ander geldt dat precies andersom. De openbare lichamen zullen een 
ondersteuningsstructuur voor de kinderopvangorganisaties inrichten om hen te 
ondersteunen bij het bereiken van de kwaliteitseisen. 
 
Op het gebied van de veiligheid en gezondheid zal de toezichthouder kwaliteit direct 
handhavend optreden in de vorm herstelopdrachten met termijnen. Indien noodzakelijk 
kunnen ook andere handhavingsinstrumenten worden ingezet (zie paragraaf 9.3). Het 
kabinet is van mening dat de aanloopperiode naar de inwerkingtreding van dit 
wetsvoorstel voldoende tijd bood voor de kinderopvang om dit op orde te brengen, en 
de veiligheid van kinderen mag niet in gevaar komen. Voor de andere kwaliteitsgebieden 
zal de inspectie nog geen oordelen geven, maar wel of het een verbeterpunt betreft of 
niet. Vanaf de inwerkingtreding van de onderdelen met betrekking tot kwaliteit 
publiceert de toezichthouder kwaliteit het rapport dat na elk bezoek geschreven wordt.  
Na evaluatie en eventuele bijstelling van het onderzoeks- en waarderingskader geeft de 
toezichthouder kwaliteit oordelen op zowel alle onderzochte standaarden als een 
eindoordeel per instelling. 
14.4 Financiële toegankelijkheid 
Zoals eerder beschreven is de financiering van de kinderopvang op de eilanden op dit 
moment verschillend geregeld. Een aantal houders ontvangt van het openbaar lichaam 
een subsidie. Andere houders dekken de kosten met de ontvangen ouderbijdrage. 
Gevolg is dat de ouderbijdrage sterk varieert. Ook aan de kostenzijde zijn er grote 
verschillen en is de variatie groot. In de beoogde eindsituatie na inwerkingtreding van 
het wetsvoorstel ontvangen alle houders en gastouders die dezelfde vorm van 
kinderopvang bieden een gelijke vergoeding, inclusief de vaste ouderbijdrage, en 
kunnen ze geen aanvullende ouderbijdrage vragen. Dat betekent dat voor de 
kinderopvang een uniform vergoedingenstelsel zal worden ontwikkeld waarin een
