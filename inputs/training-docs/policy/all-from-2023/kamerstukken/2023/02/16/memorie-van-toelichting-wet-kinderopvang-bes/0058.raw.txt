ontwikkeling van kinderen wordt gevolgd zodat bijzonderheden kunnen worden 
gesignaleerd. Als dat het geval is, zal de houder van een kindercentrum of de gastouder 
het aanbod op de behoefte van het kind afstemmen. Indien nodig schakelt de houder 
van het kindercentrum of de gastouder hiervoor pedagogisch advies en ondersteuning in 
van het openbaar lichaam, en als er sprake is van complexere problematiek wordt 
opgeschaald naar het EOZ. Dit zal altijd gebeuren met instemming van de ouders. Het 
EOZ kan een ouder adviseren het kind aan te melden voor plusopvang: opvang speciaal 
voor kinderen met een extra ondersteuningsbehoefte, en daarvoor passend ingericht op 
onder andere het gebied van expertise, groepsgrootte en huisvesting.  
 
Ouders 
Ouders moeten hun kinderen naar de opvang kunnen brengen zonder zich zorgen te 
maken over de veiligheid en de kwaliteit van de opvang. Met het wetsvoorstel worden 
eventueel bestaande drempels bij ouders om hun kind zonder zorgen naar de opvang te 
brengen en te gaan werken zo veel mogelijk weggenomen. Kinderopvang is daarmee 
een belangrijk instrument om arbeid en zorg te kunnen combineren. Daarnaast is het 
verhogen van de kwaliteit van de kinderopvang in Caribisch Nederland belangrijk voor 
de ontwikkeling van hun kind. De prijs van de opvang mag voor ouders geen reden zijn 
om hun kind niet naar de opvang te laten gaan.  
 
Zoals in paragraaf 4.4.3 is beschreven wordt voorgesteld de ouderbijdrage voor 
kinderopvang op alle eilanden aanzienlijk te verlagen. Hiermee wordt beoogd dat de 
kinderopvang voor meer gezinnen in Caribisch Nederland financieel toegankelijk wordt.  
 
In het wetsvoorstel is opgenomen dat een ouder en een houder van een kindercentrum 
of een gastouder een schriftelijke overeenkomst moet sluiten als kinderopvang gestart 
wordt voor een kind. De ouderbijdrage voor de kinderopvang betaalt de ouder aan de 
houder van het kindercentrum of gastouder.  
Daarnaast zullen ouders meer worden betrokken door de kinderopvang, zowel als het 
gaat om ouderbetrokkenheid als om ouderparticipatie, zie paragraaf 5.1. Op het moment 
dat een kind de overstap maakt van dagopvang naar de basisschool, zullen ouders om 
instemming worden gevraagd om gegevens over de ontwikkeling van het kind over te 
dragen van de dagopvang naar de basisschool. Tot slot kunnen ouders zitting nemen in 
de oudercommissie van een kindercentrum. 
Houders van een kindercentrum 
Dit wetsvoorstel stelt regels en eisen op het gebied van financiering en kwaliteit aan 
houders van een kindercentrum. Vanuit het programma BES(t) 4 kids zijn de houders 
van een kindercentrum geconsulteerd bij de totstandkoming van de regels en eisen. In 
paragraaf 4.2 hoofdstuk 5 zijn de kwaliteitseisen toegelicht. In paragraaf 4.4 en in 
hoofdstuk 8 staan de regels en eisen voor de financiering uitgewerkt.  
Bovenstaande vraagt van houders van kindercentra om een implementatie van de 
kwaliteitseisen en aanpassingen in de bedrijfsvoering ten aanzien van financiering. 
Vooruitlopend op de inwerkingtreding van dit wetsvoorstel is in 2020 op alle eilanden 
een Eilandsverordening Kinderopvang vastgesteld. De houders van kindercentra zijn 
vanuit het programma BES(t) 4 kids actief ondersteund bij de implementatie van de 
kwaliteitseisen in de Eilandsverordening, bijvoorbeeld bij het opstellen van een eigen 
pedagogische visie en de implementatie van een programma voor voorschoolse 
educatie. Ook bij de aanvullende eisen die worden gesteld in dit wetsvoorstel, onder 
andere op het gebied van monitoring en de aansluiting van de kinderopvang op het 
basisonderwijs, zullen de houders worden ondersteund vanuit het programma BES(t) 4 
kids. 
58
