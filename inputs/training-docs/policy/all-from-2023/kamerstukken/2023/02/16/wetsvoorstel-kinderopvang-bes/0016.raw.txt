c. indexering van de tegemoetkoming. 
4. Bij ministeriële regeling wordt bepaald welke gegevens bij een aanvraag als bedoeld 
in het eerste lid worden verstrekt. 
 
Artikel 3.17 Kosten expertisecentrum onderwijszorg 
1. Onze Minister voor Primair en Voortgezet Onderwijs verleent het expertisecentrum 
onderwijszorg subsidie voor de uitvoering van de taken, bedoeld in artikel 2.18, eerste 
lid. 
2. Bij regeling van Onze Minister voor Primair en Voortgezet Onderwijs kunnen regels 
worden gesteld over het verlenen van de subsidie. 
3. Artikel 69, derde lid, van de Wet primair onderwijs BES is van overeenkomstige 
toepassing op de subsidie. 
HOOFDSTUK 4. INLICHTINGEN, ADMINISTRATIE EN GEGEVENSVERKEER 
 
Artikel 4.1 Administratie 
Bij ministeriële regeling worden regels gesteld over de administratie van gegevens door 
een houder van een kindercentrum of voorziening voor gastouderopvang en de 
bewaartermijn van die gegevens. 
 
Artikel 4.2 Gegevensverstrekking houder kindercentrum of gastouder 
1. Een houder van een kindercentrum of gastouder verstrekt uit eigen beweging of op 
verzoek van Onze Minister onverwijld alle gegevens en inlichtingen die noodzakelijk zijn 
voor de vaststelling of de betaling van de kinderopvangvergoeding of de aanvullende 
tegemoetkoming voor plusopvang, of die tot wijzigingen leiden in de hoogte daarvan, 
waaronder in ieder geval: 
a. persoonsgegevens van de ouder, de partner van de ouder en het kind, waaronder een 
administratienummer of ID-nummer; en 
b. de vaststelling van de extra ondersteuningsbehoefte van het kind door het 
expertisecentrum onderwijszorg. 
2. De gevraagde gegevens en inlichtingen worden op een door Onze Minister 
aangegeven wijze en binnen een door Onze Minister gestelde termijn verstrekt. 
3. Indien de gegevens of inlichtingen niet op tijd zijn verstrekt, maant Onze Minister de 
houder van het kindercentrum of de gastouder aan onder het stellen van een nadere 
termijn om alsnog de gevraagde gegevens en inlichtingen te verstrekken. 
 
Artikel 4.3 Gegevensverstrekking ouder 
1. De ouder en de partner van de ouder verstrekken uit eigen beweging of op verzoek 
van Onze Minister onverwijld alle gegevens en inlichtingen, waaronder 
persoonsgegevens van de ouder, de partner en het kind, die: 
a. noodzakelijk zijn voor de vaststelling en de hoogte van de kinderopvangvergoeding, 
voor zover die gegevens betrekking hebben op artikel 3.2, eerste lid, onderdelen e en f, 
en vierde lid; 
b. de vaststelling van de extra ondersteuningsbehoefte door het expertisecentrum 
onderwijszorg betreffen en noodzakelijk zijn voor de vaststelling of de hoogte van een 
aanvullende tegemoetkoming voor plusopvang; of 
c. aanleiding kunnen geven tot wijziging van de kinderopvangvergoeding of een 
aanvullende tegemoetkoming voor plusopvang. 
2. De gevraagde gegevens en inlichtingen worden op een door Onze Minister 
aangegeven wijze en binnen een door Onze Minister te stellen termijn verstrekt.
