wetsvoorstel is geregeld dat de invoeringsdatum bij Koninklijk besluit zal worden 
bepaald.   
 
13.2.3 Reactie openbaar lichaam Sint Eustatius 
Het openbaar lichaam Sint Eustatius heeft een gezamenlijke reactie gegeven met de 
Central Dialogue Statia. Het openbaar lichaam en de Central Dialogue geven aan dat zij 
het ontwikkelen van kwalitatief goede en toegankelijke kinderopvang op het eiland 
toejuichen. Zij brengen vier punten aan de orde.  
 
Ten eerste constateren zij dat onderdelen van het wetsvoorstel nader worden 
gespecificeerd in lagere regelgeving, en dat het van belang is dat de stakeholders op het 
eiland hierbij worden betrokken zodat tegemoet wordt gekomen aan de lokale context. 
Zij doen het voorstel om een lokale werkgroep hiervoor in te richten. Het kabinet acht 
de betrokkenheid van de stakeholders noodzakelijk bij het uitwerken van de lagere 
regelgeving. Daarom is het programma BES(t) 4 kids zodanig ingericht dat er geregeld 
contact is met de stakeholders. Als het openbaar lichaam van Sint Eustatius daarvoor 
een lokale werkgroep wil inrichten dan is dat mogelijk. Vanuit het programma worden de 
stakeholders bovendien begeleid en ondersteund richting de nieuwe structuur. 
 
Ten tweede geven het openbaar lichaam en de Central Dialogue aan grote zorgen te 
signaleren bij de lokale houders van kindercentra op het gebied van financiering. In 
theorie moet de structurele financiering tot financiële zekerheid leiden bij de houders 
van kindercentra of gastouders, maar het moet volgens hen nog blijken of de 
financiering daadwerkelijk voldoende is, ook gezien nieuwe eisen op het gebied van 
administratie, opleidingseisen van beroepskrachten en de financiële toegankelijk van de 
opvang. Uitgangspunt is dat de Rijksoverheid de kindercentra en gastouders een 
kostendekkende vergoeding geeft voor de kosten die redelijkerwijs worden gemaakt. 
 
Op dit moment loopt er een onafhankelijk kostprijsonderzoek dat als input geldt voor het 
bepalen van de hoogte van de kinderopvangvergoeding. De punten die het openbaar 
lichaam en de Central Dialogue aandragen worden meegenomen in het onderzoek. De 
uitkomsten van dit onderzoek zullen worden besproken met het openbaar lichaam en de 
houders van kindercentra en gastouders. Op basis daarvan zal de Rijksoverheid na 
overleg met de openbare lichamen een besluit nemen over de hoogte van de 
kinderopvangvergoeding. 
 
Met het openbaar lichaam en de uitvoeringsorganisatie zal in aanloop van de 
inwerkingtreding van het wetsvoorstel worden bekeken wat ervoor nodig is om 
eventuele zorgen bij kindercentra en gastouders over een onvoldoende financiering weg 
te nemen. 
 
Ten derde moet er volgens het openbaar lichaam en de Central Dialogue speciale 
aandacht zijn voor kinderen met een ondersteuningsbehoefte in de kinderopvang, net 
zoals dat er is in het onderwijs. Er moet volgens hen een ondersteuningsmechanisme 
worden opgenomen in het wetsvoorstel, zodat deze kwetsbare groep verzekerd is van de 
juiste ondersteuning. Binnen het programma BES(t) 4 kids is er aandacht voor kinderen 
met een ondersteunningsbehoefte. Uitgangspunt is dat zoveel mogelijk kinderen binnen 
de reguliere kinderopvang worden opgevangen (inclusieve opvang). Samen met de 
partners op de eilanden zijn er pilots gestart om na te gaan hoe dit het beste kan 
worden ingericht. De benodigde ondersteuning zal, na beoordeling van de pilots worden 
vastgelegd in lagere regelgeving. Het wetsvoorstel biedt hiervoor de mogelijkheid. 
 
Tot slot heeft het openbaar lichaam in de stuurgroep van het programma aangegeven 
dat er bij de inkomenstoets ten behoeve van de ouderbijdrage rekening dient te worden 
gehouden met de persoonlijke situatie van ouders. Het wetsvoorstel biedt de 
mogelijkheid voor het openbaar lichaam om in het kader van het lokale armoedebeleid
