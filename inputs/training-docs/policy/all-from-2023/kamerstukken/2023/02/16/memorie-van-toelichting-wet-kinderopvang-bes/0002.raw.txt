1. Inleiding  
Kinderen in Caribisch Nederland hebben volgens het kabinet recht op dezelfde kansen 
om zich optimaal te kunnen ontwikkelen als kinderen in Europees Nederland, en ouders 
1
moeten net als in Europees Nederland gebruik kunnen maken van kinderopvang. Uit 
2
onderzoek blijkt echter dat de armoedeproblematiek en de achterstandenproblematiek 
op het terrein van ontwikkelen en leren groot zijn, en dat de kwaliteit van de 
kinderopvang in Caribisch Nederland verbeterd kan worden.  
Tegen de hierboven geschetste achtergrond hebben de bestuurscolleges van de 
openbare lichamen Bonaire, Sint Eustatius en Saba samen met de verantwoordelijke 
bewindslieden van Sociale Zaken en Werkgelegenheid (hierna: SZW), Onderwijs, Cultuur 
en Wetenschap (hierna OCW), Volksgezondheid, Welzijn en Sport (hierna: VWS) en 
Binnenlandse Zaken en Koninkrijksrelaties (hierna: BZK) de ambitie uitgesproken om te 
komen tot een stelsel voor kwalitatief goede, veilige en betaalbare kinderopvang en 
buitenschoolse voorzieningen in Caribisch Nederland. Begin 2019 zijn hiertoe met de 
openbare lichamen bestuurlijke afspraken gemaakt. In juni 2019 is de Tweede Kamer 
3
geïnformeerd over de hoofdlijnen van het beoogde stelsel, en in april 2020 over de 
4
voortgang. 
Voor de verdere uitwerking van de afspraken hebben de bestuurscolleges en 
verantwoordelijke bewindslieden het programma BES(t) 4 kids ingericht. Het doel van 
het programma is het versterken van de kinderopvang in Caribisch Nederland. De focus 
ligt op het creëren van een veilige en zorgzame omgeving voor kinderen waar zij zich 
kunnen ontwikkelen, en die toegankelijk is voor alle gezinnen. Dat is een gezamenlijke 
inspanning van het Rijk en de drie openbare lichamen. Het programma is ingericht als 
ondersteuning bij het realiseren van deze ambitie.  
Vooruitlopend op dit wetsvoorstel is door elk van de openbare lichamen een 
Eilandsverordening Kinderopvang tot stand gebracht en de Tijdelijke subsidieregeling 
financiering kinderopvang Caribisch Nederland is gerealiseerd (hierna: tijdelijke 
5
subsidieregeling). Ieder openbaar lichaam heeft een projectorganisatie ingericht om 
uitvoering te geven aan de doelstellingen van het programma. Voor het verbeteren van 
de kwaliteit van de kinderopvang zijn de houders van kindercentra en gastouders 
primair verantwoordelijk. Zij worden daarbij zoveel als mogelijk en wenselijk 
ondersteund.  
Met dit voorstel voor een Wet kinderopvang BES wordt beoogd een structureel kader te 
creëren voor de inrichting van stimulerende kinderopvang in Caribisch Nederland die 
goed aansluit op het primair onderwijs ten behoeve van e doorlopende ontwikkeling van 
kinderen. Het wetsvoorstel is voorbereid door de Minister voor Armoedebeleid, 
Participatie en Pensioenen in overeenstemming met de Minister voor Primair en 
Voortgezet Onderwijs, de Staatssecretaris van Volksgezondheid, Welzijn en Sport en de 
Staatssecretaris Koninkrijksrelaties en Digitalisering. Het wetsvoorstel is gericht op: 
1. de kwaliteit van de kinderopvang in Caribisch Nederland en het toezicht erop; en 
2. de financiering van de kinderopvang in Caribisch Nederland. 
 
  
 
1
 Met kinderopvang wordt bedoeld de dagopvang (voor kinderen van 0 tot 4 inclusief voorschoolse 
educatie), de buitenschoolse opvang (voor kinderen van de basisschoolleeftijd) en gastouderopvang 
(voor kinderen van 0 tot en met de basisschoolleeftijd). 
2
 Nulmeting kinderopvang Caribisch Nederland, Ecorys, Rotterdam, maart 2019. 
3
 Kamerstukken II 2018/19 31322, nr. 397. 
4
 Kamerstukken II 2019/20 31322, nr. 411. 
5
 Stcrt. 2020, 26622. 
2
