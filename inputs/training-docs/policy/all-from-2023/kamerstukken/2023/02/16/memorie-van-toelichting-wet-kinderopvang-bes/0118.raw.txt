in werking treden van de ondersteuningsstructuur ten aanzien van de plusopvang per 1 
januari 2026. 
 
Op deze manier is er meer tijd om te leren van de pilots wat er nodig is op het eiland, en 
hebben de houders van kindercentra en gastouders langer de tijd om zich eventueel 
voor te bereiden op de organisatie van een aanvraag voor een exploitatievergunning om 
extra ondersteuning aan kinderen die daaraan behoefte hebben te mogen aanbieden. De 
Inspectie van het Onderwijs zal deze organisaties in het kader van het regulier toezicht 
op grond van de Wko BES bezoeken en in dat kader ervaring opdoen voor het toezicht 
op de toekomstige plusorganisaties. 
 
Verlenging programma BES(t) 4 kids 
Begin 2019 hebben de openbare lichamen Bonaire, Sint Eustatius en Saba en de 
departementen SZW, OCW, VWS en BZK in bestuurlijke afspraken de basis gelegd voor 
de verbetering van de kinderopvang in Caribisch Nederland en het financieel 
toegankelijk maken van het stelsel. Daartoe werd in 2019 de programmaorganisatie 
BES(t) 4 kids ingericht die tot taak heeft de samenwerkende partners te ondersteunen 
bij het vormgeven van de wet- en regelgeving, en op de eilanden voorbereidingen te 
treffen met betrekking tot de implementatie.  
In de consultatieversie van het wetsvoorstel en de versie die naar de Raad van State is 
verstuurd voor advies was het voornemen opgenomen om het programma BES(t) 4 kids 
spoedig na de inwerkingtreding van de onderdelen van het wetsvoorstel- met betrekking 
tot de kwaliteitseisen te beëindigen, maar op advies van de Raad van State is besloten 
het programma na de inwerkingtreding tot ten minste 2028 te verlengen. De Raad van 
State wijst erop dat ook na de inwerkingtreding de houders van kindercentra en 
gastouders nog voor een forse uitdaging staan om het gewenste kwaliteitsniveau te 
bereiken, waardoor de behoefte aan programmatische ondersteuning zal blijven 
bestaan. De inschatting is dat de meeste houders van kindercentra en gastouders de 
basiskwaliteit in die periode kunnen behalen. 
De bestuurlijke afspraken zijn inmiddels met één jaar, tot en met 2023, verlengd. In de 
loop van 2023 zullen de openbare lichamen en het Rijk de onderlinge bestuurlijke 
afspraken vernieuwen. Daarbij zal worden afgewogen of de huidige inrichting en 
structuur van het programma kan worden gecontinueerd, of dat de implementatiefase 
van het wetsvoorstel om wijzigingen vraagt.  
 
Vanuit het programma zullen de openbare lichamen bovendien worden geholpen bij het 
opzetten van een duurzame structuur van de kinderopvang. Op basis van het 
wetsvoorstel dragen de bestuurscolleges van de openbare lichamen zorg voor de 
(continue) begeleiding en ondersteuning aan de kinderopvang ten behoeve van het 
(blijven) voldoen aan de kwaliteitseisen. Zie hierover verder paragraaf 5.3.2.  
 
Het Rijk, de openbare lichamen en de toezichthouders zullen bovendien ook na het 
programma BES(t) 4 kids ten minste jaarlijks een overleg hebben om de staat van de 
kinderopvang in Caribisch Nederland te bespreken en waar nodig bij te sturen. Dit 
jaarlijkse overleg is onderdeel van het wetsvoorstel.  
 
14.2 Kwaliteit van de kinderopvang 
Vanuit het programma BES(t) 4 kids is een basiseilandsverordening kinderopvang 
opgesteld die als model heeft gediend voor de Eilandsverordeningen kinderopvang. Die 
zijn in 2020 op alle drie de eilanden van kracht geworden. Via de Eilandsverordeningen 
is het vergunningstelsel op de eilanden geïntroduceerd en zijn kwaliteitseisen gesteld 
aan de kinderopvang die voor een groot deel al in lijn liggen met de kwaliteitseisen in dit 
wetsvoorstel. De Eilandsverordeningen vormen bovendien een grondslag om te starten 
met het toezicht op de kinderopvang.
