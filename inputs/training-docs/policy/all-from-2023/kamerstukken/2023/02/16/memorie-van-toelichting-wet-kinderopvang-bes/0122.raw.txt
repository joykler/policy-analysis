B. ARTIKELSGEWIJS DEEL 
 
Hieronder wordt een toelichting op de artikelen gegeven, voor zover die artikelen niet 
voor zich spreken of in het algemene deel van deze memorie van toelichting voldoende 
zijn toegelicht. Vanwege de onderlinge verschillen tussen de eilanden is het in bijzondere 
gevallen ook denkbaar dat een specifieke regeling voor een bepaald eiland wordt 
getroffen. Bij de afweging of een nieuwe regeling mede voor Bonaire, Sint Eustatius en 
Saba moet gelden, wordt – behalve met de LGO-status van de eilanden – rekening 
gehouden met enerzijds de wens zoveel mogelijk rechtseenheid tot stand te brengen en 
anderzijds de in artikel 1, tweede lid, van het Statuut voor het Koninkrijk genoemde 
factoren waardoor Bonaire, Sint Eustatius en Saba zich onderscheiden van het Europese 
deel van Nederland. 
 
HOOFDSTUK 1. ALGEMENE BEPALINGEN 
 
Artikel 1.1 
Het voorgestelde artikel 1.1 geeft de begripsbepalingen. Daarbij is over het algemeen, 
waar mogelijk, aansluiting gezocht bij de begrippen en de systematiek van wetten zoals 
de Wet kinderopvang, de Wet primair onderwijs en de Wet primair onderwijs BES. 
Daarom wordt voorgesteld om de definities in dit wetsvoorstel zoveel mogelijk aan te 
laten sluiten bij die wetten. Daar waar nadere specificatie nodig is vanwege de situatie 
op Caribisch Nederland is dat gedaan. De begrippen worden waar nodig hieronder 
toegelicht.  
 
De begrippen dagopvang, flexibele opvang en buitenschoolse opvang zijn in dit 
wetsvoorstel gedefinieerd om onderscheid te maken tussen deze verschillende soorten 
opvang.  
 
Het begrip dagdeel is van belang in het kader van de financiering van de kinderopvang. 
Een dagdeel is een periode van ten minste vier aaneengesloten uren in de ochtend, 
middag, avond of nacht. 
 
Bij de definitie van het expertisecentrum onderwijszorg is aangesloten bij artikel 28, 
eerste lid, van de Wet primair onderwijs BES. Overigens wordt het expertisecentrum 
onderwijszorg op vergelijkbare wijze genoemd in artikel 11.18, eerste lid, van de Wet 
voortgezet onderwijs 2020 en artikel 3.4, eerste lid, van de Wet educatie en 
beroepsonderwijs BES. 
 
Kind is gedefinieerd als persoon als bedoeld in artikel 3 van de Wet 
kinderbijslagvoorziening BES. Dat artikel regelt dat onder kind wordt verstaan: eigen 
kind, aangehuwd kind of pleegkind. Een kind wordt als pleegkind beschouwd, indien het 
duurzaam tot het huishouden van de rechthebbende behoort en door de rechthebbende 
wordt verzorgd. Het begrip ‘ouder’ sluit hierbij aan: dat is de bloed- of aanverwant in 
opgaande lijn of de pleegouder van een kind als bedoeld in artikel 3 van de Wet 
kinderbijslagvoorziening BES. 
 
Gastouderopvang is een speciale vorm van kinderopvang. Voor gastouderopvang in de 
zin van dit wetsvoorstel is essentieel dat zij plaatsvindt in de woning waar de ouder of 
gastouder zijn hoofdverblijf heeft. Kinderopvang op een andere plaats dan dat 
hoofdverblijf is geen gastouderopvang in de zin van dit wetsvoorstel. Dergelijke opvang 
valt daarom onder de regels voor kinderopvang in een kindercentrum. Hetzelfde geldt 
voor kinderopvang aan huis als meer dan zes kinderen (exclusief de eigen kinderen) 
tegelijk worden opgevangen. 
 
122
