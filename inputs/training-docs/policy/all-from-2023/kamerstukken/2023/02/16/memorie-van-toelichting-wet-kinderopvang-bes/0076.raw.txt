Inspectierapport 
Aan de hand van het onderzoeks- en waarderingskader doen de toezichthouders jaarlijks 
onderzoek naar de kwaliteit van de kinderopvanglocaties. Voorlopige oordelen en 
bevindingen worden altijd besproken met de houder van een kindercentrum of de 
gastouder. Vervolgens wordt een conceptrapport opgesteld, gericht aan de houder of 
gastouder. In het rapport worden de oordelen en waarderingen over de locatie 
beschreven en onderbouwd. Daarnaast geeft het rapport een beeld van de ontwikkeling 
van de locatie. Daarbij wordt tevens ingegaan op de omgevingsfactoren die mede van 
invloed zijn op de kinderopvangkwaliteit zoals de toezichthouder die heeft aangetroffen. 
Tot slot bevat het rapport eventuele herstelopdrachten. De houder kan in reactie op het 
conceptrapport eventuele feitelijke onjuistheden en algemene opmerkingen schriftelijk 
melden. 
 
De definitieve rapporten zijn openbaar, zodat ouders en samenleving kennis kunnen 
nemen van de bevindingen van de toezichthouders. Op deze wijze vervult de 
toezichthouder zijn publieke taak. Het rapport wordt in de derde week na vaststelling 
openbaar gemaakt. Wanneer de houder van een kindercentrum of gastouder op basis 
van het definitieve rapport een eigen zienswijze heeft opgesteld, wordt dat toegevoegd 
aan het rapport. De zienswijze betreft geen feitelijke onjuistheden; deze worden op 
basis van het conceptrapport gecorrigeerd.  
 
De houder van een kindercentrum of gastouder stelt de ouders in kennis van het rapport 
en bespreekt dit met de oudercommissie. Het rapport is bij de locatie in te zien. Op 
verzoek kan een schriftelijk exemplaar van het inspectierapport worden verstrekt door 
de toezichthouder. Hiervoor kan een vergoeding van de daaraan verbonden kosten 
(zoals verzendkosten) in rekening worden gebracht.  
 
9.2 Toezicht op de rechtmatigheid 
Voor een correcte werking van de bekostiging is handhaving van de in dat kader 
opgelegde verplichtingen en een adequaat toezicht daarop essentieel. Daarmee wordt 
het draagvlak voor het stelsel behouden en worden organisaties en ouders aangespoord 
om zich aan de regels te houden. In deze paragraaf zullen de hoofdlijnen van het 
toezicht op en handhaving van de financiële rechtmatigheid nader worden toegelicht. 
 
Het wetsvoorstel voorziet in het bekostigen van de kinderopvang. De kinderopvang 
wordt door veelal particuliere organisaties uitgevoerd. De hoogte van de uit te keren 
vergoedingen is afhankelijk van informatie die van deze organisaties en ouders 
afkomstig is.  
 
In elke wettelijke regeling zijn er risico’s op onrechtmatigheden. Die kunnen ontstaan 
door onduidelijkheid in de regelgeving, fouten die worden gemaakt, ouders en 
organisaties die bewust of onbewust oneigenlijk gebruik maken van die regel en in 
sommige gevallen zelfs frauderen. Om die reden zal ook het toezicht op de financieel 
rechtmatige uitvoering worden ingericht. 
 
Het voornemen is om de uitvoeringsorganisatie aan te wijzen als toezichthouder op de 
rechtmatigheid van de verstrekking van de kinderopvangvergoeding en het vaststellen 
van de hoogte van de ouderbijdrage. De toezichthouder op de rechtmatigheid krijgt de 
benodigde bevoegdheden om het toezicht uit te voeren, zie paragraaf 9.3.  
 
De toezichthouder zal steekproefsgewijze controles uitvoeren op de juistheid van de 
informatie die voor het bepalen van de kinderopvangvergoeding van belang is. Ook kan 
de toezichthouder de aan deze informatie ten grondslag liggende administratie aan een 
nader onderzoek onderwerpen. Het is de bedoeling dat elke houder van een
