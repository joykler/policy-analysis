immers voor ouders betekenen dat kinderopvang gratis wordt aangeboden. Alleen het 
openbaar lichaam heeft de mogelijkheid om de ouderbijdrage in het kader van het lokale 
armoedebeleid voor de ouders te voldoen.  
 
Met het inspannen voor het innen van de ouderbijdrage wordt verstaan dat, als de ouder 
niet, niet volledig of niet tijdig betaalt, de houder van het kindercentrum of de gastouder 
de ouder in de gelegenheid stelt binnen een vastgestelde periode te betalen. Als 
volledige betaling dan nog steeds uitblijft, is het de bedoeling dat de houder van een 
kindercentrum of de gastouder een deugdelijk invorderingsproces start. 
 
8.2.6 Beëindiging kinderopvangvergoeding 
De minister beëindigt de kinderopvangvergoeding in drie gevallen. Ten eerste als niet 
meer is voldaan aan de voorwaarden die zijn gesteld aan de kinderopvangvergoeding. 
Als het bestuurscollege besluit om de exploitatievergunning van een organisatie in te 
trekken, dan eindigt het recht op de kinderopvangvergoeding vanaf het eind van de 
maand waarin de beslissing door het openbaar lichaam is genomen. Dit betekent 
bijvoorbeeld dat de kinderopvangvergoeding van een organisatie waarvan op 15 oktober 
de exploitatievergunning wordt ingetrokken, met ingang van 1 november stopt.  
 
Een tweede reden voor de minister om de kinderopvangvergoeding te beëindigen is als 
de kinderopvangovereenkomst, die de ouder en de houder van het kindercentrum of de 
gastouder zijn aangaan, eindigt of is opgezegd. Voor de dagopvang geldt in de meeste 
gevallen dat deze overeenkomst van rechtswege eindigt als het kind vier jaar en 
daarmee leerplichtig is geworden. Voor de andere vormen van kinderopvang eindigt de 
overeenkomst als het kind de leeftijd heeft bereikt dat het kind naar het voortgezet 
onderwijs gaat. Daarmee eindigt het recht op kinderopvangvergoeding. 
 
Tot slot eindigt het recht op de kinderopvangvergoeding ook als de ouder een 
betalingsachterstand van de ouderbijdrage van drie maanden heeft (zie paragraaf 
8.2.5). Als de inningsactiviteiten geen resultaat hebben en gedurende drie 
aaneengesloten maanden de ouderbijdrage niet is betaald, dan is er geen recht meer op 
de kinderopvangvergoeding en zal de uitvoeringsorganisatie de uitbetaling beëindigen. 
Van de kinderopvangorganisatie wordt verwacht dat zij dit actief bij de 
uitvoeringsorganisatie meldt. Mocht dat niet het geval zijn, dan zal de 
uitvoeringsorganisatie de te lang uitgekeerde kinderopvangvergoeding terugvorderen. 
 
8.2.7 Bezwaar- en beroepsprocedure 
Ouders, houders van kindercentra en gastouders kunnen bezwaar maken en in beroep 
gaan tegen besluiten die op grond van dit wetsvoorstel worden genomen. Daarvoor 
gelden de procedures op grond van de Wet administratieve rechtspraak BES.
