Artikel 2.9 en 2.10 
De voorgestelde artikelen 2.9 en 2.10 gaan over de klachtenprocedure en een 
onafhankelijke organisatie die ouders daarbij kan ondersteunen, en het instellen van een 
oudercommissie. Deze onderwerpen zijn toegelicht in paragraaf 5.1 van het algemene 
deel van de memorie van toelichting. 
 
Artikelen 2.11 en 2.12 
Indien een houder van een kindercentrum op enigerlei wijze bekend is geworden met 
een (mogelijk) gewelds- of zedendelict jegens de opgevangen kinderen door een 
medewerker, dan is hij verplicht onverwijld overleg te plegen met een deskundige. Als 
blijkt dat de redelijkheid van het vermoeden van geweldsmisbruik of seksueel misbruik 
jegens de opgevangen kinderen door deze vertrouwenspersoon wordt onderschreven 
doet deze houder aangifte bij een opsporingsambtenaar als bedoeld in artikel 1 van het 
Wetboek van Strafvordering BES. Over deze deskundige worden op grond van het 
voorgestelde vijfde lid bij of krachtens algemene maatregel van bestuur nadere regels 
gesteld. Daarbij moet gedacht worden aan regels over geheimhouding, (niet-) 
aangifteplicht en het omgaan met bijzondere persoonsgegevens. 
 
Indien een medewerker op enigerlei wijze bekend is geworden met een gewelds- of 
zedendelict jegens de opgevangen kinderen door een collega, dan is hij verplicht hiervan 
de houder onverwijld in kennis te stellen. Als de houder op de hoogte is, kan hij ook de 
nodige maatregelen treffen om de kinderen in zijn organisatie te beschermen. De houder 
is, zoals hiervoor is aangegeven, vervolgens verplicht om onverwijld in overleg te treden 
met de vertrouwenspersoon.  
 
Het voorgestelde artikel 2.12 heeft betrekking op gevallen dat er verdenkingen bestaan 
tegen de houder. Verschil met artikel 2.11 is dat de medewerker in dat geval niet de 
verplichting om tot overleg met de deskundige over te gaan.  
 
Deze onderwerpen zijn verder toegelicht in paragraaf 5.1 van het algemene deel van de 
memorie van toelichting. 
 
Artikel 2.13  
Het voorgestelde artikel 2.13 heeft betrekking op de situatie dat een gastouder weet dat 
een persoon van 18 jaar of ouder, die structureel aanwezig is op een locatie waar 
gastouderopvang plaatsvindt, (mogelijk) een gewelds- of zedendelict heeft begaan 
jegens de opgevangen kinderen. In dat geval treedt de gastouder onverwijld in overleg 
met een aangewezen deskundige. Dat geldt zowel voor een vermoeden met betrekking 
tot een eigen huisgenoot als een vermoeden ten aanzien van een huisgenoot van een 
andere gastouder, die een mogelijk gewelds- of zedendelict heeft begaan tegen de daar 
opgevangen kinderen. De gastouder kan vervolgens aangifte doen bij een 
opsporingsambtenaar als bedoeld in artikel 1 van het Wetboek van Strafvordering BES, 
maar heeft vanwege het verschoningsrecht niet die verplichting.  
 
Voor een nadere toelichting op dit artikel wordt verwezen naar paragraaf 5.2 van het 
algemene deel van de memorie van toelichting. 
 
Artikel 2.14 
Het voorgestelde artikel 2.14 bepaalt dat een houder van een kindercentrum of een 
gastouder ouders informeert over het beleid dat wordt gevoerd, en over 
inspectierapporten. Deze bepaling komt overeen met de Wet kinderopvang die voor 
Europees Nederland geldt. 
 
126
