Advies voor extra ondersteuning voor het kind 
Als de behoefte van het kind de mogelijkheden van de pedagogische ondersteuning 
e
overstijgt, kan er worden opgeschaald naar het EOZ: de 2 lijn. In dit wetsvoorstel is het 
EOZ onder meer belast met de taak de houder van een kindercentrum of de gastouder 
te adviseren over het begeleidingsplan. Het EOZ heeft ook tot taak diagnostiek te 
verrichten. Het EOZ kan het kind en de ouders in de praktijk ook verwijzen naar 
specialistische ondersteuning. Dit zal het EOZ in samenspraak doen met andere lokale 
partners. Op ieder eiland worden al multidisciplinaire overleggen georganiseerd, waar 
bijvoorbeeld ook de jeugdgezondheidszorg aan deelneemt. In dit overleg kan een 
integrale aanpak worden afgestemd. Nota bene: een kind kan alleen in een 
multidisciplinair overleg worden besproken als de ouder hier toestemming voor geeft. 
Idealiter neemt de ouder deel aan het overleg.  
 
De specialistische ondersteuning kan inhouden dat er via de zorgverzekeraar specifieke 
zorg wordt geregeld voor een kind in de kinderopvang. Een andere mogelijkheid is dat 
via bijvoorbeeld de kinderopvang of een van de zorgpartners namens de ouders het EOZ 
wordt verzocht om een advies uit te brengen of een kind voor extra ondersteuning in 
een plusopvang in aanmerking komt.  
 
plusopvang 
Onder plusopvang wordt verstaan dagopvang, buitenschoolse opvang of 
gastouderopvang waarin ook of alleen opvang wordt geboden voor kinderen met een 
extra ondersteuningsbehoefte. Dit kan bijvoorbeeld passend zijn vanwege een 
verstandelijke of fysieke handicap, ontwikkelachterstand of gedragsproblemen. 
 
In het geval dat het EOZ positief adviseert, kan de ouder een geschikte plusopvang 
benaderen voor opvang van het kind. Ouder en plusopvang sluiten een 
kinderopvangovereenkomst. Zoals toegelicht in paragraaf 4.4.1 hebben houders van 
kindercentra en gastouders in principe een acceptatieplicht, zo ook aanbieders van 
plusopvang. Het voornemen is om onder meer te regelen dat de acceptatieplicht niet 
geldt als de houder van een kindercentrum of de gastouder geen plekken meer heeft. 
Ook is het voornemen te regelen dat kinderen met een positief advies van het EOZ 
voorrang krijgen op een beschikbare extra ondersteuningsplaats. In de situatie dat een 
plusopvang een kind zonder advies van het EOZ op een extra ondersteuningsplaats heeft 
geplaatst, kan dit consequenties hebben voor de financiering van de plusopvang. Het is 
aan de houders van kindercentra en de gastouders om contractueel te regelen dat in het 
uiterste geval de kinderopvangovereenkomst met de ouders van een ‘regulier’ kind kan 
worden opgezegd om plaats te maken voor een kind met extra ondersteuningsbehoefte. 
 
Hoewel het advies van het EOZ niet dwingend is, kan het voor de ouders en mogelijk 
ook de opvangaanbieder gevolgen hebben, bijvoorbeeld of een kind met bijbehorende 
financiering terecht kan bij een plusopvang. Daarom staan bezwaar en beroep open 
tegen het advies van het EOZ. Daarvoor gelden de procedures op grond van de Wet 
administratieve rechtspraak BES (zie ook paragraaf 8.2.7).  
 
Aanwijzen plusopvang  
Onderdeel van de ondersteuningsstructuur is de plusopvang. De plusopvang zal 
dusdanig moeten worden ingericht dat de ondersteuningsvraag van de op te vangen 
kinderen kan worden beantwoord. Bij of krachtens algemene maatregel van bestuur 
zullen de aanvullende eisen aan de plusopvang worden vastgelegd. Gedacht wordt aan 
aanvullende regels over de beschikbare ruimte, de groepsgrootte en aanvullende eisen 
50
