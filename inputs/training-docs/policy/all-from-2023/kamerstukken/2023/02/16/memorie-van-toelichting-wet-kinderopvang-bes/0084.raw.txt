10. Gegevens en informatie 
Om aan de eisen uit het stelsel te kunnen voldoen en het wetsvoorstel te kunnen 
uitvoeren, is verwerking van gegevens noodzakelijk. Het verwerken van gegevens dient 
op een rechtmatige wijze te gebeuren. In dit hoofdstuk wordt in paragraaf 10.1 
ingegaan op de hoofdlijnen van de informatieverplichtingen. De verplichtingen op basis 
van de Wet bescherming persoonsgegevens in Caribisch Nederland en de gevolgen voor 
dit wetsvoorstel zijn ook in deze paragraaf beschreven. In paragraaf 10.2 wordt meer 
specifiek ingegaan op de informatieverplichting van ouders en houders van kindercentra 
en gastouders. In paragraaf 10.3 wordt uitgewerkt hoe informatie wordt opgeslagen en 
uitgewisseld tussen de verschillende overheidsorganisaties. Bijzondere aandacht is er 
voor de informatie-uitwisseling in het kader van het toezicht en handhaving. Dat komt in 
paragraaf 10.4 aan de orde. In paragraaf 10.6 worden de belangrijkste punten uit de 
gegevensbeschermingseffectbeoordeling beschreven. In paragraaf 10.6 staan de 
uitkomsten vermeld van de consultatie ten aanzien van gegevensverwerking en 
gegevensoverdracht. 
 
10.1 Hoofdlijnen informatieverplichtingen  
De kinderopvang en ouders hebben allebei een informatieverplichting en ook tussen de 
verschillende andere organisaties zal bij de uitvoering van het wetsvoorstel informatie 
worden uitgewisseld. De informatiestromen lopen tussen kinderopvang en ouders, 
kinderopvang en overheid, ouders en overheid, kinderopvang en scholen, en 
kinderopvang en andere lokale partijen in de jeugdketen. In figuur 4 worden de 
hoofdlijnen van de informatiestromen inzichtelijk gemaakt. 
 
 
 
Figuur 4: Overzicht van de informatiestromen en gegevensdeling 
 
 
Met betrekking tot de informatieverplichtingen gelden drie uitgangspunten. Ten eerste 
mogen ouders en houders van kindercentra en gastouders zo min mogelijk 
administratieve last ondervinden van de noodzakelijke uitvraag van informatie. Daaraan 
wordt onder meer invulling gegeven door informatie die bij een van de betrokken 
overheidsorganisaties (het openbaar lichaam, de uitvoeringsorganisatie, de 
toezichthouders en de minister) is aangeleverd, niet ook nog bij een van de andere 
overheidsorganisaties hoeft te worden aangeleverd. Alleen in het geval van twijfel, bij 
een steekproefcontrole of bij een dubbelcheck in het kader van de controle op de 
juistheid van de gegevens, zal informatie bij de aanvrager opnieuw worden uitgevraagd. 
Gevolg van dit uitgangspunt is ook dat zoveel mogelijk digitaal zal worden ge- en 
verwerkt.  
 
Daarbij wordt uiteraard rekening gehouden met het feit dat niet elke persoon of 
organisatie in Caribisch Nederland (al) met digitale gegevensverwerking aan de slag kan. 
Alle betrokken overheidsorganisaties stellen daarom ouders en organisaties in de 
gelegenheid fysiek op papier en op kantoor de administratieve verplichtingen te voldoen.
