3.4 Rollen en verantwoordelijkheden binnen het stelsel kinderopvang in 
Caribisch Nederland 
De verantwoordelijkheidsverdeling die in paragraaf 3.3 op hoofdlijnen is beschreven, is 
door de openbare lichamen en het Rijk samen verder uitgewerkt in het kader van de 
bestuurlijke afspraken binnen het programma BES(t) 4 kids, die in januari 2019 zijn 
vastgesteld. Deze verantwoordelijkheidsverdeling ligt ook ten grondslag aan dit 
wetsvoorstel. In tabel 1 is de verantwoordelijkheidsverdeling weergegeven. In 
onderstaande alinea’s worden de belangrijkste rollen en verantwoordelijkheden nader 
toegelicht.  
 
Stelselverantwoordelijkheid 
De Minister voor Armoedebeleid, Participatie en Pensioenen (hierna: de minister) is 
stelselverantwoordelijk voor de inrichting van het stelsel van de kinderopvang. Onder 
deze verantwoordelijkheid wordt de wet- en regelgeving vormgegeven. Omdat er sprake 
is van het inrichten van een integraal stelsel van kinderopvang doet de minister dat in 
nauwe samenwerking met de Minister voor Primair en Voortgezet Onderwijs (MPVO), die 
verantwoordelijk is voor het primair onderwijs inclusief de voor- en vroegschoolse 
voorzieningen, en met de Staatssecretaris van VWS, die voor de jeugdzorg 
verantwoordelijk is. Daarnaast is de Minister van BZK stelselverantwoordelijk voor de 
bestuurlijke en financiële verhoudingen tussen het Rijk en de openbare lichamen.  
 
De stelselverantwoordelijkheid van de minister betekent ook dat de minister 
aanspreekbaar is op het uiteindelijk functioneren van het stelsel. Om die reden is er 
jaarlijks overleg met de bestuurscolleges van de openbare lichamen en de door de 
Minister aangewezen toezichthouders. 
 
Beleidsmaker 
Met dit wetsvoorstel worden de kaders voor het kinderopvangstelsel in Caribisch 
Nederland vastgelegd. De kaders gelden voor heel Caribisch Nederland. Vanwege de 
specifieke omstandigheden in Caribisch Nederland en de wens om met de couleur locale 
rekening te houden, krijgen de openbare lichamen de mogelijkheid om binnen de kaders 
van de wet aanvullende regels op te stellen bij of krachtens Eilandsverordening. Het 
gaat dan onder andere om het gewenste taalniveau, aanvullende opleidingseisen aan de 
beroepskrachten of invulling van het begrip gezonde voeding. Het openbaar lichaam is 
daarmee medebeleidsmaker. Het openbaar lichaam stelt de Eilandsverordening vast en 
heeft daarover in verband met mogelijk financiële gevolgen overleg met de andere 
openbare lichamen en het Rijk. De Eilandsraad stelt de Eilandsverordening vast binnen 
de kaders van dit wetsvoorstel.  
 
Financier 
Het Rijk draagt hoofdzakelijk de kosten van de kinderopvang. Het Rijk zal het stelsel 
financieren en zal ook de uitvoering van de financiering inclusief het toezicht op de 
rechtmatige inzet van de middelen op zich nemen. Het betreft dan vooral de bekostiging 
van de houders van kindercentra en gastouders en de bekostiging van organisaties die 
in het kader van de wet een taak hebben bij het functioneren van het stelsel in de 
openbare lichamen. Het voornemen is om de Rijksdienst Caribisch Nederland unit SZW 
(hierna RCN-unit SZW) te belasten met de uitvoering van de financiering.  
 
Als het openbaar lichaam het wenselijk vindt om bij of krachtens Eilandsverordening 
extra eisen te stellen aan de kinderopvang, dan zal het openbaar lichaam de daarmee 
samenhangende kosten zelf moeten financieren. Het openbaar lichaam is daarvoor zelf 
verantwoordelijk. Het openbaar lichaam is in die zin medefinancier van het 
kinderopvangstelsel.
