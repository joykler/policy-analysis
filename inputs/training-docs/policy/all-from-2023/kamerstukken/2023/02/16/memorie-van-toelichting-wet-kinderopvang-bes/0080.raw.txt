2. Bestuurlijke boete 
De minister beschikt daarnaast over de bevoegdheid om een bestuurlijke boete op te 
leggen. Een bestuurlijke boete is een bestraffende sanctie en niet gericht op herstel. De 
bestuurlijke boete kan onder meer worden ingezet als de onrechtmatige situatie niet 
meer valt te corrigeren, als een houder van een kindercentrum of een gastouder 
verzaakt om de onrechtmatige situatie op te lossen of herhaaldelijk in overtreding is, als 
de onrechtmatige situatie een (financieel) voordeel oplevert, of als de onrechtmatige 
situatie met opzet in stand wordt gehouden.  
 
Vanuit de gedachte van stimulerend toezicht, gericht op kwaliteitsverbetering, zal de 
bestuurlijke boete in veel gevallen niet het eerst aangewezen handhavingsinstrument 
zijn. Een houder van een kindercentrum of een gastouder zal over het algemeen via een 
herstelopdracht eerst de kans krijgen om de situatie op te lossen. Als een houder van 
een kindercentrum of een gastouder dat weigert te doen, zijn taken verwaarloost, of als 
de situatie niet meer valt te corrigeren, dan komt de bestuurlijke boete in beeld. 
 
In het wetsvoorstel is opgenomen voor welke gedragingen een bestuurlijke boete kan 
worden opgelegd. Daarbij is aangesloten bij de situatie in Europees Nederland. Het gaat 
om overtreding van kwaliteitseisen en bepalingen over het verstrekken van informatie. 
Voorbeelden van situaties waarin handhaving door middel van een bestuurlijke boete 
kan plaatsvinden: 
  Het al dan niet herhaaldelijk niet uitvoeren van gevraagde herstelopdrachten: 
de houder van het kindercentrum of de gastouder verzaakt de situatie op te 
lossen en is herhaaldelijk in overtreding. 
  Het al dan niet met opzet overtreden van de maximale groepsgrootte   
  Het verstrekken van verkeerde gegevens over het vragen van een aanvullende 
ouderbijdrage. 
  Het al dan niet herhaaldelijk niet op orde hebben van de VOG’s: de situatie kan 
niet meer worden gecorrigeerd, en de houder van het kindercentrum of de 
gastouder is herhaaldelijk in overtreding.  
 
Als de toezichthouder een overtreding vaststelt die in aanmerking komt voor handhaving 
door middel van een bestuurlijke boete, maakt de toezichthouder een boeterapport op. 
Op basis van het boeterapport beslist de minister over het opleggen van een bestuurlijke 
boete. In het rapport wordt in ieder geval vermeld: de bij het beboetbaar feit betrokken 
persoon of personen, de feiten en omstandigheden op grond waarvan is vastgesteld dat 
een beboetbaar feit is begaan, waar en wanneer de feiten zich hebben voorgedaan, en 
het wettelijke voorschrift dat is overtreden. Dit rapport kan worden geïntegreerd in het 
inspectierapport. 
 
In het wetsvoorstel wordt de maximale hoogte van de bestuurlijke boete geregeld. Er 
wordt onderscheid gemaakt tussen het niet voldoen aan kwaliteitseisen, het niet op orde 
hebben van de administratie of het niet of onjuist aanleveren van informatie, en fraude. 
De boetecategorieën sluiten aan bij het strafrecht (artikel 27, vierde lid, van het 
Wetboek van Strafrecht BES). In navolging van de situatie in Europees Nederland kan 
een boete worden opgelegd van maximaal de vierde categorie, tenzij het gaat om opzet, 
dan geldt het boetemaximum van categorie 5. Voor overtredingen aangaande de 
administratievoering en de informatieverstrekking geldt het maximum van categorie 2.  
Op dit moment gaat het om de volgende maximum bedragen:  
- Categorie 2: $ 2.800 
- Categorie 4: $ 14.000 
Categorie 5: $ 56.000 
80
