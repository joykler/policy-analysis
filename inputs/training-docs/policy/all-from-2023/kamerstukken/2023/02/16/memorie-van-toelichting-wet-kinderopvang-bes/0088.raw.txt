kader van de ondersteuningsstructuur (paragraaf 5.3.1). Zie voor de inrichting van het 
toezicht en de handhaving hoofdstuk 9. 
 
Het toezicht is vooral bedoeld om op basis van informatie en observatie vast te stellen of 
aan de voorwaarden en de (kwaliteits)eisen die in dit wetsvoorstel worden gesteld, 
wordt voldaan. Daarbij is het nodig om informatie te controleren op basis van verificatie 
van gegevens uit andere administraties of met observaties van andere organisaties. In 
dit kader zijn de verschillende toezichthouders en het openbaar lichaam de organisaties 
waar in elk geval uitwisseling van informatie plaatsvindt. 
 
De basis voor het toezicht is de administratie van de houder van het kindercentrum, 
gastouder of het EOZ. Zij moeten een administratie inrichten waardoor kan worden 
vastgesteld of aan de gestelde eisen is voldaan en de taken naar behoren zijn 
uitgevoerd. Het gaat daarbij om zowel de financiële en de personele administratie waarin 
onder meer de registratie van de vereiste ’Verklaring omtrent het gedrag’ en 
kwalificaties van het personeel zijn opgenomen, als om de bedrijfsmatige administratie 
waarin de aanwezigheidsregistratie, personeelsplanning en de overeenkomsten met de 
ouders zijn opgenomen. De administratie moet volledig, inzichtelijk, juist en actueel zijn 
en op aanvraag snel voor de toezichthouders beschikbaar zijn. Er worden aan de 
financiële administratie geen andere eisen gesteld dan die door de Belastingdienst 
Caribisch Nederland aan de administratie zijn gesteld. 
 
De administratie is voor zowel de toezichthouder op kwaliteit als de toezichthouder op de 
rechtmatigheid toegankelijk, maar ze zullen – met uitzondering van enkele 
gemeenschappelijke onderdelen – alleen van specifiek benoemde onderdelen van de 
administratie gebruik kunnen maken. De toezichthouder kwaliteit richt zich vooral op de 
onderdelen in de administratie waarin onder meer de ’Verklaringen omtrent het gedrag’ 
en beroepskwalificaties zijn opgenomen. De toezichthouder rechtmatigheid richt zich 
vooral op de financiële administratie om te kunnen beoordelen of de organisatie zich 
houdt aan de voorwaarden die in de wet zijn opgenomen. Zo moet de toezichthouder 
rechtmatigheid onder andere kunnen vaststellen of houders en gastouders geen extra 
ouderbijdrage ontvangt.. Tegen die achtergrond is het voornemen om de toezichthouder 
op de rechtmatigheid bij algemene maatregel van bestuur ook de bevoegdheid te geven 
om bankgegevens in te zien. Indien bij onderzoek blijkt dat de administratie gebreken 
vertoont, dan zullen beide toezichthouders dat met elkaar delen.  
 
In lagere regelgeving zal worden bepaald aan welke aanvullende eisen de 
administratie(voering) van een houder van een kindercentrum, gastouder of het EOZ 
moet voldoen om de toezichthouders in staat te stellen adequaat toezicht te kunnen 
uitoefenen. Gedacht wordt aan aanwezigheidsregistratie van de kinderen, de registratie 
van de ’Verklaringen omtrent het gedrag’ en beroepskwalificaties en aanvullende eisen 
over de mogelijke wachtlijst. De aanwezigheidsregistratie moet dusdanig zijn dat voor 
de toezichthouder kwaliteit duidelijk is of is voldaan aan eisen van onder andere de 
groepsomvang. De uitvoeringsorganisatie moet kunnen vaststellen of kinderen conform 
de overeenkomst daadwerkelijk aanwezig zijn geweest. In lagere regelgeving zullen ook 
nadere regels ten aanzien van bewaartermijnen worden opgenomen. 
 
10.5 Verwerking van gezondheidsgegevens in het kader van de 
ondersteuningsstructuur  
Om de juiste ondersteuning te kunnen bieden aan kinderen in de kinderopvang en de 
ondersteuningsstructuur goed te kunnen laten werken, is het noodzakelijk dat houders 
van kindercentra en gastouders, de rechtspersoon die pedagogische ondersteuning en 
advies biedt en het EOZ persoonsgegevens verwerken die de gezondheid van het kind 
betreffen. Het is voor een houder van een kindercentrum of gastouder bijvoorbeeld 
noodzakelijk om te weten dat een kind gediagnostiseerd is met autisme of met een 
(lichte) coördinatiestoornis. Deze informatie heeft de houder of gastouder nodig om te
