De hoogte van de kinderopvangvergoeding zal op basis van objectieve factoren worden 
vastgesteld, die in de uitvoeringsregelgeving worden vastgelegd. Op basis daarvan kan 
de kinderopvangorganisatie de kosten bepalen die bij de betreffende ouder minimaal in 
rekening moeten worden gebracht.  
 
Artikel 3.16 
Het voorgestelde artikel 3.16 regelt dat de minister een aanvullende tegemoetkoming 
kan verstrekken voor de extra kosten die de houder van een kindercentrum of de 
gastouder maakt om plusopvang te kunnen aanbieden. Deze tegemoetkoming kan de 
houder van een kindercentrum of de gastouder die beschikt over een vergunning voor 
plusopvang aanvragen bij de minister. De tegemoetkoming kan alleen worden 
toegekend ter zake van extra kosten voor het voldoen aan de aanvullende eisen voor 
plusopvang, bedoeld in artikel 2.17. Hierbij moet het gaan om eisen met betrekking tot 
de inzet van beroepskrachten, de accommodaties of de ruimtes. De tegemoetkoming 
ziet bijvoorbeeld niet op opleidingskosten, inzet van stagiairs of het pedagogisch plan. 
 
Voor de minister beschikt op de aanvraag, verzoekt de minister het bestuurscollege te 
adviseren over de aanvraag. Dit is opgenomen in het tweede lid. 
 
Het derde lid betreft een grondslag om bij of krachtens algemene maatregel van bestuur 
nadere regels te stellen over de aanvullende tegemoetkoming voor plusopvang. Het gaat 
in de eerste plaats om regels over de voorwaarden voor de toekenning van de 
aanvullende tegemoetkoming.  In de tweede plaats gaat het om de hoogte van de 
tegemoetkoming en de duur en frequentie van de betaling daarvan. Deze regels kunnen 
verschillend zijn per opvangsoort (kinderopvang, gastouderopvang, of buitenschoolse 
opvang), maar ook per openbaar lichaam. Ook kan de extra ondersteuningsbehoefte van 
het kind hierbij een rol spelen. Dit geldt ook voor het aantal beroepskrachten en het 
niveau van hun opleiding, scholing of ervaring. De regels kunnen in de derde plaats 
betrekking hebben op de indexering van de tegemoetkoming. 
 
Net als voor de kinderopvangvergoeding (artikel 3.6, eerste lid), zal bij ministeriële 
regeling worden bepaald welke gegevens bij de aanvraag overlegd moeten worden. 
Hiervoor biedt het voorgestelde vierde lid de delegatiegrondslag. Het betreft gegevens 
die nodig zijn om vast te stellen of recht op een aanvullende tegemoetkoming bestaat en 
voor het bepalen van de hoogte, de duur en de frequentie van de tegemoetkoming. 
Artikel 4.2 biedt de grondslag om persoonsgegevens te verstrekken die noodzakelijk zijn 
voor de vaststelling of betaling van de tegemoetkoming. 
 
Artikel 3.17 
Het voorgestelde eerste lid regelt dat de kosten die het expertisecentrum onderwijszorg 
voor de uitvoering van de taken op grond van dit wetsvoorstel maakt, te financieren 
middels een subsidie van de Minister voor Primair en Voortgezet Onderwijs. Hierbij wordt 
aansluiting gezocht bij de wijze van financiering van het expertisecentrum onderwijszorg 
in het kader van de onderwijswetten voor Caribisch Nederland. Zodoende ontvangen de 
expertisecentra onderwijszorg de financiering voor al hun taken vanuit één departement. 
In het verlengde daarvan kunnen op grond van het derde lid regels omtrent het 
verstrekken van deze subsidie door Onze Minister voor Primair en Voortgezet Onderwijs 
worden gesteld. Ingevolge het vierde lid zijn op de subsidie dezelfde wettelijke 
regelingen van toepassing als op de subsidie voor het expertisecentrum onderwijszorg, 
bedoeld in de Wet primair onderwijs BES. Dit betreft de titels 4.1 en 4.2 van de 
Algemene wet bestuursrecht en de artikelen 4 tot en met 19 van de Wet overige OCW-
subsidies. 
 
HOOFDSTUK 4. INLICHTINGEN, ADMINISTRATIE EN GEGEVENSVERKEER
