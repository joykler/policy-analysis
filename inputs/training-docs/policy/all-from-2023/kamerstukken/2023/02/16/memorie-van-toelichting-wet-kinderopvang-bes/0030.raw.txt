primair onderwijs – als verantwoordelijke voor de vroegschoolse educatie – jaarlijks op 
overeenstemming gericht overleg dienen te voeren over de voor- en vroegschoolse 
educatie.  
Alle partners dienen bij te dragen aan het maken van de afspraken over de doorlopende 
ontwikkel- en leerlijn. Het kan daarbij gaan over het maken van afspraken over de 
warme overdracht van de dagopvang naar de basisschool, het samen werken aan het 
verhogen van de ouderbetrokkenheid, het afstemmen van het aanbod en de activiteiten, 
en de samenwerking tussen de basisscholen en de buitenschoolse opvang aangaande 
huiswerk en huiswerkbegeleiding.  
Het wetsvoorstel bevat een faciliterende rol voor het openbaar lichaam. Het openbaar 
lichaam kan de integraliteit bewaken en waar nodig ook andere partners betrekken. Het 
openbaar lichaam dient het overleg te initiëren. 
4.3 Toezicht op de kwaliteit 
In de voorgaande paragraaf zijn op hoofdlijnen de kwaliteitseisen opgenomen waaraan 
de houders van kindercentra en gastouderopvang in Caribisch Nederland moeten 
voldoen. De houders zijn zelf verantwoordelijk voor het voldoen aan de kwaliteitseisen 
en het continu verbeteren van de kwaliteit. Handhaving van de kwaliteitseisen en een 
adequaat toezicht daarop is van essentieel belang voor het bewaken en het stimuleren 
van het verbeteren van de kwaliteit. Deze paragraaf gaat op hoofdlijnen in op de wijze 
waarop het toezicht op de naleving van de kwaliteit wordt ingericht. In hoofdstuk 9 
wordt dit nader toegelicht, en wordt ook ingegaan op het toezicht op de rechtmatigheid. 
 
Bij de inrichting van het toezicht wordt uitgegaan van de volgende uitgangspunten: het 
toezicht is (1) onafhankelijk en transparant, (2) gericht op het voldoen van de locatie 
aan de gestelde kwaliteitseisen en het stimuleren van verdere kwaliteitsverbetering, en 
(3) zo eenvoudig mogelijk en zoveel mogelijk gelijk voor de drie openbare lichamen. In 
de volgende paragrafen worden deze uitgangspunten nader toegelicht.  
 
4.3.1 Onafhankelijk en transparant 
Om het toezicht zuiver en gedegen plaats te laten vinden, is noodzakelijk dat de 
toezichthouder onafhankelijk toezicht kan houden. In de brief van juni 2019 is de 
Tweede Kamer geïnformeerd dat – in overleg met de openbare lichamen – het 
voornemen is om de Inspectie van het Onderwijs te belasten met het toezicht op de 
kwaliteit van de kinderopvang in Caribisch Nederland. Als externe toezichthouder kan de 
inspectie onafhankelijk het toezicht uitvoeren. Daarnaast heeft de inspectie al ervaring 
op de eilanden gezien hun verantwoordelijkheid aangaande het toezicht op de kwaliteit 
van het onderwijs in Caribisch Nederland, en bovendien heeft de inspectie al expertise 
met betrekking tot het uitvoeren van het toezicht op de voorschoolse educatie in 
Europees Nederland. De inspectie kan daarmee voortbouwen op bestaande expertise die 
binnen de organisatie aanwezig is. Voor een lokale partij zou het opbouwen en 
onderhouden van de expertise gezien de grootte van de eilanden niet in verhouding 
staan tot de feitelijk benodigde inspectiecapaciteit. Om te voorkomen dat de afstand te 
groot wordt, kan de inspectie samenwerken met lokale ambtenaren van het openbaar 
lichaam. Dit wordt nader uitgewerkt in hoofdstuk 9. 
Het toezicht wordt transparant ingericht langs de volgende drie elementen: (1) 
informatieverzameling: het vaststellen van de stand van zaken; (2) oordeelsvorming: 
het op basis van de verkregen informatie vormen van een oordeel of al dan niet aan de 
gestelde eisen wordt voldaan, en (3) eventuele interventie: het naar aanleiding van het 
gevormde oordeel eventueel te handhaven met als doel ervoor te zorgen dat de 
organisatie structureel aan de gestelde eisen voldoet. In hoofdstuk 9 is de werkwijze 
nader uitgewerkt. 
30
