dat geval is het zaak om direct in te kunnen grijpen met dit instrument. Om die reden 
wordt er tevens aan gedacht om hiertoe ook lokale inspecteurs te mandateren, omdat 
ambtenaren van de Inspectie van het Onderwijs niet altijd aanwezig zijn in Caribisch 
Nederland en het instrument ‘tijdelijke sluiting’ soms met spoed moet worden ingezet. In 
die gevallen kan de lokale inspecteur optreden. Indien de lokale inspecteur namens de 
minister besluit over te gaan tot een tijdelijke sluiting, dan zal de Inspectie voor het 
Onderwijs hierover direct geïnformeerd worden.  
 
9.5 Samenwerking tussen toezichthouders en met andere partners 
De verschillende toezichthouders zullen voor een deel gebruik maken van dezelfde 
gegevens uit de administratie van een houder van een kindercentrum of gastouder. Het 
gaat bijvoorbeeld om de aanwezigheidsregistratie die van belang kan zijn bij het bepalen 
van de beroepskracht-kindratio, maar ook om vast te stellen of kinderen daadwerkelijk 
gebruik maken van de kinderopvang. De toezichthouders kunnen elkaar informeren 
indien zij onrechtmatigheden in de administratie ontdekken. De grondslag voor de 
gegevensdeling tussen de toezichthouders wordt in het wetsvoorstel geregeld. Indien er 
handhavend moet worden opgetreden zal er, waar nodig, afstemming plaatsvinden. 
 
De toezichthouders werken indien aan de orde samen met andere toezichthouders zoals 
de GGD en ambtenaren van het openbaar lichaam als het bijvoorbeeld gaat om bouw- 
en woningtoezicht. Indien de toezichthouders signalen opvangen van mogelijke 
overtredingen, dan zullen zij elkaar daarvan op de hoogte stellen. 
 
9.6 Gevolgen voor het openbaar ministerie en de rechterlijke macht 
In deze paragraaf worden de gevolgen voor het openbaar ministerie en de rechterlijke 
macht in kaart gebracht. Het gaat daarbij onder meer over de voor bezwaar en beroep 
vatbare beslissingen die door de uitvoeringsorganisatie en toezichthouders worden 
genomen. 
 
Huidige situatie 
Op dit moment is er in Caribisch Nederland een vergunningstelsel voor de kinderopvang 
van kracht, dat is neergelegd in de Eilandsverordeningen. Deze verordeningen zijn met 
de start van het verbeterprogramma BES(t) 4 kids opgesteld en in de loop van 2020 
door de openbare lichamen vastgesteld. Verder is sinds 1 juli 2020 de tijdelijke 
subsidieregeling van kracht. Houders van kindercentra en gastouders kunnen daarmee 
een subsidie aanvragen voor de verbetering van de kinderopvang en het verlagen van 
de kosten voor ouders. 
 
In Caribisch Nederland is dus pas recent sprake van regelgeving op het terrein van de 
kinderopvang. Bij overtredingen kunnen bestuurlijke maatregelen worden opgelegd 
(intrekking vergunning en (onmiddellijke) sluiting) en overtreding van de 
vergunningplicht is een strafbaar feit. Tot op heden zijn er geen rechtszaken geweest. 
 
Gevolgen van de introductie van het wetsvoorstel 
Met de introductie van het wetsvoorstel zal het aantal voor bezwaar en beroep vatbare 
beslissingen kunnen toenemen. Houders van kindercentra en gastouders zullen elke 
aanvraag voor de kinderopvangvergoeding (per kind) indienen. Ouders zijn in deze 
procedure ook belanghebbende. Initieel gaat het om ongeveer 3.000 aanvragen. 
Vervolgens zullen er naar verwachting jaarlijks zo’n 500 beschikkingen worden 
afgegeven voor de aanvragen op basis van de normale in- en uitstroom (demografie). 
Het gaat hierom standaardprocedures op basis van veelal bij de instanties bekende 
informatie en de afweging bij verstrekking bevat bij uitzondering normatieve elementen. 
 
82
