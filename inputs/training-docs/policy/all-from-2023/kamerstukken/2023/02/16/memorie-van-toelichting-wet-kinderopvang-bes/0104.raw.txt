13.1.2 Internetconsultatie en consultatiesessies met ouders, houders van 
kindercentra en gastouders, en scholen 
In november 2020 is het wetsvoorstel gepubliceerd voor internetconsultatie. De 
internetconsultatie heeft twee beleidsondersteunende reacties opgeleverd. Omdat het 
wetsvoorstel ook wijzigingsvoorstellen bevat in de Wet primair onderwijs Caribisch 
Nederland zijn de basisscholen – volgens standaardprocedure – ook per e-mail benaderd 
voor consultatie. Dit heeft een gezamenlijke reactie opgeleverd van drie schoolbesturen 
over de doorlopende ontwikkel- en leerlijn tussen de kinderopvang en het 
basisonderwijs. Hier wordt in paragraaf 13.3 nader op ingegaan. 
 
Omdat de verwachting was dat de respons op de internetconsultatie laag zou zijn en er 
belang werd gehecht aan het informeren en consulteren van de belangrijkste 
stakeholders over de inhoud van het voorstel, hebben er in de periode van de 
internetconsultatie op ieder openbaar lichaam consultatiesessies plaatsgevonden met 
(afzonderlijk) ouders, houders van kindercentra, gastouders en basisscholen. Tientallen 
organisaties en ouders zijn bij de diverse sessies aanwezig geweest.  
 
Tijdens de sessies hebben de stakeholders vooral vragen gesteld die verhelderend van 
aard waren. Deze konden op basis van het wetsvoorstel direct worden beantwoord. Op 
enkele punten hebben de stakeholders ook aandachtspunten en overwegingen 
meegegeven. Deze worden toegelicht in paragraaf 13.3 tot en met 13.5. 
 
13.1.3 Formele consultatie en uitvoeringstoetsen 
Parallel aan de internetconsultatie zijn de volgende organisaties formeel benaderd voor 
een reactie of uitvoeringstoets: de openbare lichamen Bonaire, Sint Eustatius en Saba, 
de Centraal Dialoog Bonaire, de Central Dialogue Statia, de RCN-unit SZW (als beoogd 
uitvoerder), DUO en de Inspectie van het Onderwijs, de Commissie Bescherming 
Persoonsgegevens Caribisch Nederland en de Autoriteit Persoonsgegevens, en het 
Adviescollege Toetsing Regeldruk. De Belastingdienst Caribisch Nederland is 
geïnformeerd en is in staat gesteld te reageren. De belangrijkste uitkomsten hiervan 
worden toegelicht in paragraaf 13.3 tot en met 13.5.  
 
13.2 Consultatie van de openbare lichamen 
 
13.2.1 Reactie openbaar lichaam Saba 
Het openbaar lichaam Saba onderstreept de noodzaak van het verbeteren van de 
kwaliteit en de toegankelijkheid van de kinderopvang in Caribisch Nederland. Het 
openbaar lichaam Saba geeft twee aandachtspunten mee voor het wetsvoorstel.  
 
Allereerst vraagt het openbaar lichaam om gelijkwaardige kwaliteitseisen ten opzichte 
van Europees Nederland. Kwalitatief zou er volgens het openbaar lichaam geen verschil 
moeten zijn tussen de kinderopvang in Europees Nederland en Caribisch Nederland. Bij 
het opstellen van de kwaliteitseisen in het wetsvoorstel is zo veel mogelijk aangesloten 
bij de kwaliteitseisen in Europees Nederland, dus de kwaliteitseisen in dit wetsvoorstel 
zijn vergelijkbaar met de eisen die in Europees Nederland gelden. Op een punt zijn de 
kwaliteitseisen – in overleg met de openbare lichamen – zelfs zwaarder, omdat in het 
wetsvoorstel is opgenomen dat álle vormen van kinderopvang de ontwikkeling van 
kinderen moeten stimuleren, zie paragrafen 4.2.1 en 4.2.2. Bij het opstellen van de 
lagere regelgeving zal, ook conform het verzoek van Saba, wederom waar mogelijk 
worden aangesloten bij de regels die in Europees Nederland gelden, maar wel met oog 
voor de Caribische context.  
 
Het tweede punt dat het openbaar lichaam Saba meegeeft betreft de kosten die gepaard 
gaan met het organiseren van de onafhankelijke bemiddeling in het geval een ouder een 
klacht heeft. In het wetsvoorstel is opgenomen dat de openbare lichamen zorg moeten 
dragen voor deze onafhankelijke bemiddeling. Het openbaar lichaam is voornemens om 
een opdracht hiervoor te verstrekken aan het juridisch loket. Het openbaar lichaam Saba
