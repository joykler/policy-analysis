In het vierde lid is bepaald dat de herziening kan leiden tot een terugvordering. Een 
terugvordering kan alleen betrekking hebben op het deel van de vergoeding dat 
onverschuldigd betaald is. 
 
Artikel 3.9 
Het voorgestelde artikel regelt de mogelijkheid om de betaling van de 
kinderopvangvergoeding op te schorten voor een periode van 8 weken. Dit kan enkel 
worden gedaan indien er sprake is van een redelijk vermoeden dat de 
kinderopvangvergoeding ten onrechte, dan wel tot een te hoog bedrag wordt uitbetaald. 
In deze periode van 8 weken onderzoekt de minister of het vermoeden gegrond is. Van 
deze bevoegdheid dient de minister terughoudend gebruik te maken; de 
kinderopvangvergoeding is in de regel de belangrijkste inkomstenbron voor de 
kinderopvangorganisaties. Door de opschorting kan de kinderopvangorganisatie daarom 
in financiële problemen komen. De minister zal, wil hij van deze bevoegdheid gebruik 
maken, daarom moeten aantonen dat het vermoeden dermate concreet is dat het 
gerechtvaardigd is dat de betaling van de kinderopvangvergoeding wordt opgeschort. De 
minister zal dan ook moeten afwegen of het gerechtvaardigd is dat de ouder met de 
consequenties van de opschorting wordt geconfronteerd. Een rechtvaardiging kan 
bijvoorbeeld zijn het redelijke vermoeden op fraude door samenspanning tussen 
kinderopvangorganisatie en ouder.  
 
Opschorting is een beschikking, waartegen een bezwaarschrift kan worden ingediend en 
beroep open staat (artikelen 55 respectievelijk 7 Wet administratieve rechtspraak BES). 
 
Artikel 3.10 
Het kan zijn dat er een te hoog bedrag aan kinderopvangvergoeding aan de 
kinderopvangorganisatie is uitgekeerd. Om het betalingsverkeer zoveel mogelijk te 
vereenvoudigen en te beperken wordt voorgesteld met dit artikel een 
verrekeningsbevoegdheid te creëren. Hierdoor kan de minister de te hoge uitgekeerde 
kinderopvangvergoeding verrekenen met de betaling van de kinderopvangvergoeding in 
de periode daarna. Verrekening is mogelijk met alle kinderopvangvergoedingen die de 
kinderopvangorganisatie ontvangt. De mogelijkheid tot verrekenen is dus niet beperkt 
tot de kinderopvangvergoeding die betrekking heeft op de kinderopvang van het kind 
waarvoor eerder een te hoge kinderopvangvergoeding is verstrekt.  
 
Tevens bestaat de bevoegdheid tot verrekening indien de minister een vordering heeft 
op de kinderopvangorganisatie, omdat aan de kinderopvangorganisatie een bestuurlijke 
boete is opgelegd, als bedoeld in artikel 5.7. De minister kan deze boete verrekenen met 
de daaropvolgende uit te keren kinderopvangvergoedingen of, indien daar sprake van is, 
eventueel te veel verkregen kinderopvangvergoeding.  
 
Bij de verrekening wordt een termijn van zes weken in acht genomen voordat de 
minister daadwerkelijk tot verrekening overgaat.  
 
Artikel 3.11 
In het voorgestelde artikel komt allereerst tot uiting dat de ouder gehouden is een eigen 
bijdrage te betalen voor de kosten van kinderopvang waarvoor kinderopvangvergoeding 
wordt verstrekt.  
 
Bij of krachtens algemene maatregel van bestuur worden regels gesteld over de 
berekeningswijze en de hoogte van de ouderbijdrage per dagdeel. Deze regels zullen 
aangeven hoe tot het bedrag per dagdeel wordt gekomen (de rekensom), alsmede hoe 
hoog het bedrag per dagdeel is. Hierbij wordt rekening gehouden met de soort 
kinderopvang (dagopvang, gastouderopvang, buitenschoolse opvang). 
132
