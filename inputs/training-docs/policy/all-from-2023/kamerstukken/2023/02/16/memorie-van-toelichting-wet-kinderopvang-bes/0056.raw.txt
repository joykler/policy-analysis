6. Verhouding tot nationale wetgeving 
De toepasselijkheid van wet- en regelgeving op Caribisch Nederland is geregeld in de 
Invoeringswet openbare lichamen Bonaire, Sint Eustatius en Saba. In artikel 2, tweede 
lid, van die wet is geregeld dat wettelijke regelingen alleen van toepassing zijn voor 
zover dit bij wettelijk voorschrift is bepaald. In de memorie van toelichting staat 
daarover het volgende: “dat Nederlandse wettelijke voorschriften alleen in de openbare 
lichamen van toepassing zijn, voor zover dat in de desbetreffende wettelijke 
voorschriften uitdrukkelijk is bepaald of daarin bepalingen met betrekking tot de 
openbare lichamen zijn opgenomen. Is er in een Nederlandse wet niets geregeld over de 
toepassing ervan ten aanzien van de openbare lichamen, dan is deze regelgeving niet 
34
van toepassing”. 
Dat betekent dat algemene wetten, zoals de Algemene wet bestuursrecht, niet van 
toepassing zijn op Caribisch Nederland. In de memorie van toelichting staat daarover 
het volgende: “Het in het wetsvoorstel neergelegde uitgangspunt dat de gewone 
Nederlandse wetten niet van toepassing zijn, tenzij de toepasselijkheid uitdrukkelijk is 
geregeld, impliceert dat ook de algemene wetten, zoals de Algemene wet bestuursrecht, 
de Algemene termijnenwet en de Archiefwet niet automatisch van toepassing zullen zijn 
35
in de openbare lichamen.”  
Al eerder is in deze memorie van toelichting aangegeven dat de Wet kinderopvang niet 
van toepassing is in Caribisch Nederland. In de Wet primair onderwijs BES is geen 
nadere regelgeving met betrekking tot het onderwijsachterstandenbeleid opgenomen. 
Dit wetsvoorstel voorziet daarin. Regels die in Europees Nederland zijn gevat in een 
algemene wet, zoals de Algemene wet bestuursrecht, zijn in dit wetsvoorstel expliciet 
geregeld of van toepassing verklaard door middel van een verwijzing naar die 
wetgeving. 
Op bestuursrechtelijke procedures die worden gevoerd tegen besluiten die hun basis 
vinden in dit wetsvoorstel is de Wet administratieve rechtspraak BES van toepassing. 
Rechtsbescherming is dus een lokale aangelegenheid. Dat geldt zowel voor besluiten 
over de aanvraag van een exploitatievergunning als voor besluiten die de Minister voor 
APP of het bestuurscollege in het kader van bestuursrechtelijke handhaving nemen.  
 
  
 
34
 Kamerstukken II 2008/09, 31957, nr. 3, par. 5. 
35
 Kamerstukken II 2008/09, 31957, nr. 3, par. 6.
