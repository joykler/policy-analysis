lichamen kunnen hierop in overleg met de minister in bijzondere gevallen een 
uitzondering maken, bijvoorbeeld voor kinderen met een vluchtelingenstatus. Kinderen 
die niet staan geregistreerd als ingezetenen en geen gebruik kunnen maken van de 
uitzonderingspositie, kunnen wel gebruik maken van kinderopvang van een 
kindercentrum of gastouder die van de minister een kinderopvangvergoeding ontvangt. 
De ouders zullen dan de volledige kosten voor de kinderopvang aan de houders van 
kindercentra en gastouders dienen te betalen. Dat wordt geoperationaliseerd door de 
hoogte van de ouderbijdrage voor die ouders gelijk te stellen aan de hoogte van de 
vergoeding die de betreffende organisatie van het Rijk ontvangt plus de ouderbijdrage 
die ouders betalen van wie het kind wel bij het openbaar lichaam staat ingeschreven. 
 
Een andere belangrijke voorwaarde voor het recht op kinderopvangvergoeding is dat 
kinderen feitelijk gebruik maken van de kinderopvang en afspraken tussen de ouder en 
het kindercentrum of de gastouder in een schriftelijke overeenkomst zijn vastgelegd (zie 
ook paragraaf 4.4.2 en 8.2.2). Het is dus van belang dat duidelijk is welke afspraken er 
tussen ouder en kinderopvang zijn gemaakt. Als er geen schriftelijke overeenkomst is, is 
er geen recht op kinderopvangvergoeding. Organisaties zullen de overeenkomst op 
verzoek van de uitvoeringsorganisatie moeten kunnen tonen. Ouders kan worden 
gevraagd om de aanmelding bij het kindercentrum of de gastouder bij de 
uitvoeringsorganisatie te bevestigen.  
 
Het recht op kinderopvangvergoeding is afhankelijk van de aard van de opvang en de 
leeftijd van het kind. Vanaf 4 jaar is een kind in Caribisch Nederland leerplichtig en zal 
het kind naar de basisschool gaan. De financiering van de dagopvang loopt daarom in 
principe door tot de laatste dag van de maand waarin het kind 4 jaar wordt. Het 
openbaar lichaam krijgt de bevoegdheid om bij uitzondering toe te staan dat kinderen 
van vier jaar en ouder nog gebruik kunnen maken van de dagopvang. Vanaf de eerste 
dag na de maand waarin het kind 4 jaar is geworden kan een organisatie voor 
buitenschoolse opvang een kinderopvangvergoeding voor het betreffende kind 
aanvragen. Indien het betreffende kind naar het voortgezet onderwijs gaat, komt het 
kindercentrum of de gastouder niet meer in aanmerking voor door de 
kinderopvangvergoeding.  
 
Een derde belangrijke voorwaarde om voor een kinderopvangvergoeding in aanmerking 
te komen is dat het kindercentrum of de gastouder geen verplichte aanvullende 
financiële bijdrage voor de opvang vraagt. Kinderopvang moet voor alle ouders 
toegankelijk zijn en er mogen geen financiële beperkingen aan de toelating van kinderen 
worden opgelegd. Het is niet de bedoeling dat houders van kindercentra en gastouders 
bij de aanname van kinderen onderscheid gaan maken waardoor er een vorm van 
segregatie in de kinderopvang gaat ontstaan (zie ook paragraaf 4.4.1). 
 
Kindercentra en gastouders zijn niet verplicht om van de kinderopvangvergoeding 
gebruik te maken. In dat geval hoeven zij ook niet aan de genoemde voorwaarden voor 
de kinderopvangvergoeding te voldoen en kunnen zij hun eigen tarieven met de ouders 
overeenkomen. Dat laatste geldt overigens alleen als de houders van kindercentra en 
gastouders in het geheel geen gebruik maakt van de kinderopvangvergoeding. Uiteraard 
moeten zij om kinderopvang te kunnen aanbieden wel in het bezit zijn van een 
exploitatievergunning en voldoen aan de voorwaarden die daaraan zijn verbonden. 
 
8.2.2 Aanvraag en toekenning kinderopvangvergoeding  
Aanvraag kinderopvangvergoeding 
Het proces om in aanmerking voor de kinderopvangvergoeding te komen, begint met de 
keuze van de ouder voor een kindercentrum of gastouderopvang. De ouder en houders 
van kindercentra en gastouders komen bepaalde afspraken met betrekking tot de af te 
68
