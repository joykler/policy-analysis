Ouders blijven de ouderbijdrage betalen aan het kindercentrum of de gastouder. Hier 
zijn zij aan gewend. Het kabinet ziet geen reden om de inning van de ouderbijdrage door 
een uitvoeringsorganisatie te laten geschieden. Inning door een uitvoeringsorganisatie 
levert extra kosten op die nauwelijks opwegen tegen de opbrengsten van de 
ouderbijdrage.  
 
4.4.2 Betalen op basis van gebruik 
In de overeenkomst tussen het kindercentrum of de gastouder en de ouder wordt 
vastgelegd hoe vaak een kind naar de opvang gaat en welke dagen het betreft. Deze 
gegevens samen vormen het “gebruik” van de kinderopvang door het gezin. Ook is er in 
de overeenkomst opgenomen hoe met vakanties wordt omgegaan. Verder zal in de 
overeenkomst de duur van de overeenkomst en de opzegtermijn worden opgenomen. 
 
Op basis van informatie verkregen naar aanleiding van de tijdelijke subsidieregeling 
financiering kinderopvang Caribisch Nederland blijkt dat het grootste deel van de 
kinderen in Caribisch Nederland gebruik maakt van 5 dagen opvang in de week. In dit 
wetsvoorstel is opgenomen dat ouders naar rato van het gebruik, zoals in de 
overeenkomst is opgenomen, betalen. Dit principe komt overeen met de situatie in 
Europees Nederland. 
 
In Caribisch Nederland wordt het gebruik in de huidige situatie in de regel vastgelegd in 
een aantal dagdelen per week. Daarop zal in de toekomstige situatie worden 
aangesloten. Een week heeft tien dagdelen. Dus een kind dat 3 dagen naar de opvang 
gaat, betaalt 60% van de vastgestelde ouderbijdrage voor 5 dagen opvang in de week. 
De ouder betaalt daarmee per maand de ouderbijdrage naar rato van het gebruik.  
 
De kinderopvangvergoeding wordt alleen verstrekt aan kindercentra en 
gastouderopvang voor kinderen die daadwerkelijk gebruik maken van de kinderopvang. 
Het voornemen is om daartoe met gebruikmaking van de delegatiegrondslag van het 
voorgestelde artikel 4.7 bij algemene maatregel van bestuur te regelen dat de houder 
van een kindercentrum of gastouder een aanwezigheidsregistratie aan de minister 
verstrekt. Als een kind structureel niet aanwezig is, dan zal de kinderopvangvergoeding 
niet meer worden uitgekeerd en zal het kindercentrum of de gastouder – indien de ouder 
wist of behoorde te weten dat de kinderopvangvergoeding te hoog was vastgesteld – het 
teveel ontvangen bedrag moeten terugbetalen. Is er sprake van bewust handelen, dan 
kan er zelfs een bestuurlijke boete worden opgelegd, zie hiervoor hoofdstuk 9. Bij 
algemene maatregel van bestuur worden nadere regels gesteld over de voorwaarde dat 
gebruik gemaakt wordt van de kinderopvang. Het voornemen is om hierbij onder andere 
te regelen dat normale vakantieperiodes en ziekte niet maken dat niet aan deze 
voorwaarde wordt voldaan. Bij langdurige ziekte kan de uitvoeringsorganisatie om een 
verklaring vragen en op basis daarvan oordelen of er sprake is van structurele 
afwezigheid die niet voor financiering in aanmerking komt. Afwezigheid van meerdere 
maanden, bijvoorbeeld door verblijf in het buitenland, wordt niet vergoed.  
 
Soms hebben ouders behoefte om op incidentele basis kinderen naar de opvang te 
sturen. Als er kindercentra of gastouders zijn die deze dienstverlening willen aanbieden 
dan is ook in dat geval het bezit van een exploitatievergunning een vereiste. Incidentele 
opvang zal niet worden gefinancierd door de overheid omdat voor verstrekken van de 
kinderopvangvergoeding structurele kinderopvang een vereiste is. Een regelmatig 
gebruik van de kinderopvang is in het belang van de ontwikkeling van het kind. 
Bovendien compliceert het de uitvoering van het stelsel zowel bij het kindercentrum als 
de uitvoeringsorganisatie. Als het kindercentrum of de gastouder gebruik maakt van 
34
