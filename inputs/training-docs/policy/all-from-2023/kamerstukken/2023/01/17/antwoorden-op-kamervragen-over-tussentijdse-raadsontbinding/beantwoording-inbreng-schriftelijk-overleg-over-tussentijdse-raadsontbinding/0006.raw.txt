anderzijds betoogd wordt dat het juist zou kunnen fungeren als stok achter de deur en zo kan 
bijdragen aan de bereidheid een conflict op te lossen. Deze leden vragen de minister hoe zij 
beide betogen weegt en duidt. In welke van deze betogen kan zij zich het meest vinden, of in 
allebei evenveel? Bovenal zoeken deze leden een meer empirische basis. In hoeveel gevallen 
heeft de commissaris van de Koning(in) de afgelopen jaren op gemeentelijk niveau 
geadviseerd over bestuurlijke problematiek? Kan de minister daarbij onderscheid maken 
tussen verschillende gradaties of typen problematiek? Hoe vaak is men uiteindelijk tot een 
constructieve bestuurlijke voorzetting gekomen? En hoe vaak is een bestuurlijke impasse 
ontstaan die in feite als onwerkbaar werd beschouwd (bijvoorbeeld door de commissaris), of 
waardoor de bestuurlijke slagvaardigheid in ieder geval aanzienlijk was uitgehold? Deze 
leden vragen de minister of zij - in lijn met het voorgaande - een inschatting kan maken hoe 
vaak tussentijdse raadsontbinding iedere vier jaar nodig zou kunnen zijn. Ziet zij daarbij een 
onderscheid in het type problematiek en/of het type gemeente? In hoeverre is de grootte van 
gemeenten een factor en in hoeverre speelt de politieke samenstelling c.q. spreiding in 
gemeenten een rol? Zij vragen de minister of zij indachtig de verwachte frequentie en 
aanleiding(en) zelf een voorkeur heeft voor een van de drie geschetste varianten.  
 
Hoe een tussentijdse raadsontbinding in de praktijk uit zal pakken is niet met zekerheid te 
zeggen en is sterk afhankelijk van de betrokkenen binnen het gemeentebestuur in kwestie. 
Omgekeerd is het ook lastig vast te stellen in hoeverre juist het ontbreken van de mogelijkheid 
van voortijdige verkiezingen in sommige gevallen helpt om conflicten te voorkomen of op te 
lossen.  
In alle provincies doen zich wel eens bestuurlijke problemen voor. De commissaris van de 
Koning rapporteert hierover vertrouwelijk aan de minister van BZK, zowel via afzonderlijke 
ambtsberichten als in zijn jaarlijkse rapportage waarin hij verantwoording aflegt over zijn 
taakuitoefening als rijksorgaan. In veruit de meeste gevallen waarover de commissaris 
rapporteert, is de burgemeester op enigerlei wijze betrokken. Soms gaat het om 
integriteitskwesties, in andere gevallen gaat het om (sluimerende) bestuurlijke problemen. In 
de meeste gevallen vraagt dit om een stevige inzet van de burgemeester, gesteund door de 
commissaris. In enkele gevallen is de problematiek aanhoudend, zoals bijvoorbeeld geschetst 
in het antwoord op de vorige vraag. Het gaat dan om dusdanige bestuurlijke problemen, dat 
die in potentie het bestuurlijk-democratisch functioneren van de gemeente kunnen 
ondermijnen en een situatie van grove taakverwaarlozing kan ontstaan. Dergelijke problemen 
kunnen zich overal voordoen, ongeacht de grootte, de ligging of de politieke signatuur van 
een gemeente. 
Zoals hierboven ook in het antwoord op een vraag van de VVD aangegeven, onderschrijf ik 
het belang van het zoeken naar aanvullende oplossingen voor bestuurlijke problemen in 
gemeenten. Het mogelijk maken van tussentijdse raadsontbinding is één van de instrumenten 
die mogelijk zouden kunnen bijdragen aan herstel van de bestuurlijke verhoudingen, daar 
waar deze verstoord zijn. In mijn optiek is de eerste stap nu om dit instrument af te wegen 
tegen andere instrumenten die zouden kunnen bijdragen aan het oplossen van bestuurlijke 
problemen, zowel binnen als buiten het huidige wettelijk kader, en een onderbouwde keuze te 
maken tussen die verschillende instrumenten. Hiertoe zal ik enkele eventuele nieuwe 
instrumenten die kunnen bijdragen aan een oplossing voor bestuurlijke problemen, nader 
uitwerken en zal ik uw Kamer hierover informeren.  Indien de conclusie luidt dat de 
mogelijkheid van tussentijdse raadsontbinding bij ernstig verstoorde verhoudingen expliciete 
meerwaarde biedt ten opzichte van andere instrumenten, is de volgende stap het maken van 
een afweging tussen de verschillende varianten van tussentijdse raadsontbinding. Ik ga over 
die afweging graag het gesprek met uw Kamer aan en heb thans nog geen voorkeur voor een 
bepaalde variant.  
6
