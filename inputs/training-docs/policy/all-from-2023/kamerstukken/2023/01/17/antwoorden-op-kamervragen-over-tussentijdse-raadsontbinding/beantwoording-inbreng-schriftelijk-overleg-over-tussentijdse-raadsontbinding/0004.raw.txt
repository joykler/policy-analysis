gekozen voor de variant “zelfontbinding”, hoe kijkt de minister dan aan tegen de rol van de 
commissaris van de Koning? Hoe kijkt zij aan tegen een bemiddelingsrol van de commissaris, 
voordat de raad definitief het besluit tot zelfontbinding neemt? De raad zou dan eerst een 
“voornemen” tot een besluit tot zelfontbinding kunnen nemen, waarna de commissaris van de 
Koning een bemiddelingspoging zou kunnen doen om tussentijdse raadsverkiezingen te 
voorkomen. Mocht deze poging niet lukken dan kan de raad een definitief besluit nemen over 
het al dan niet overgaan tot zelfontbinding. Graag krijgen deze leden een reactie van de 
minister.  
 
Waar in de notitie wordt gesproken over een versterkte meerderheid, wordt inderdaad 
gedoeld op een gekwalificeerde meerderheid. Indien ervoor gekozen zou worden om de 
Grondwet zo te wijzigen dat de gemeenteraad de mogelijkheid krijgt zichzelf te ontbinden, 
dan is denkbaar dat hiervoor een gekwalificeerde meerderheid wordt vereist. 
Een bemiddelende rol voor de commissaris van de Koning zou inderdaad goed kunnen passen 
bij de variant waarbij de raad zichzelf kan ontbinden. Overigens heeft de commissaris als 
rijksorgaan ook nu al de taak om te adviseren en te bemiddelen in het geval van bestuurlijke 
problemen in een gemeente. Indien de bestuurlijke verhoudingen in een gemeente dusdanig 
zijn verstoord dat de optie van tussentijdse raadsontbinding wordt overwogen, zal de 
commissaris dus per definitie een poging doen of al hebben gedaan om bij het betreffende 
conflict te bemiddelen. 
 
In de brief worden drie varianten geschetst. De leden van de VVD-fractie zijn benieuwd naar 
de voorkeur van de minister. Naar welke variant gaat haar voorkeur uit? Overigens vragen 
deze leden of er nog meer varianten denkbaar zijn. Zo ja, welke? Op welke termijn kan de 
Kamer een wetsvoorstel om tussentijdse raadsverkiezingen mogelijk te maken tegemoetzien? 
Graag krijgen deze leden een reactie van de minister.   
 
Aan het eventueel bepalen van een voorkeursvariant van tussentijdse raadsontbinding, gaat in 
mijn optiek een stap vooraf. Het introduceren van de mogelijkheid om de raad tussentijds te 
ontbinden, is één van de mogelijke instrumenten om een patstelling als gevolg van verstoorde 
bestuurlijke verhoudingen te doorbreken en bij te dragen aan herstel van deze verhoudingen. 
Er zijn echter ook andere mogelijke oplossingen denkbaar. In de eerste plaats zijn binnen het 
bestaande wettelijk kader instrumenten aanwezig, die wellicht in combinatie met aanvullend 
beleid beter benut zouden kunnen worden. Daarbij kan bijvoorbeeld worden gedacht aan de 
adviserende en bemiddelende rol van de commissaris van de Koning en de mogelijkheid een 
waarnemend burgemeester te benoemen met een opdracht indien deze positie door vertrek 
van een burgemeester tijdelijk moet worden waargenomen. Daarnaast zijn, behalve 
tussentijdse raadsontbinding, ook andere eventuele nieuwe instrumenten denkbaar om een 
oplossing te bieden voor aanhoudende bestuurlijke problemen in gemeenten. Zo zou 
bijvoorbeeld een orgaan in het leven kunnen worden geroepen dat specifiek toezicht houdt op 
de kwaliteit van het bestuur van decentrale overheden. Deze toezichthouder zou de gang van 
zaken in gemeenten met bestuurlijke problemen kunnen monitoren en documenteren en 
hierover verslag kunnen uitbrengen aan de commissaris van de Koning of de minister van 
Binnenlandse Zaken en Koninkrijksrelaties. Ook kan worden gedacht aan het mogelijk maken 
van een bestuurlijke indeplaatsstelling. Net zoals nu bij medebewindstaken al het geval is, zou 
in de Gemeentewet voor een specifieke bevoegdheid kunnen worden opgenomen dat, indien 
het gemeentebestuur nalaat een concreet omschreven bestuurlijke verplichting te vervullen, 
een ander ambt het betreffende besluit kan nemen. Het is nu in eerste instantie van belang de 
verschillende oplossingen, inclusief tussentijdse raadsontbinding, zorgvuldig te wegen. 
4
