motie spreekt over ernstig verstoorde verhoudingen, waarvan ook sprake kan bij een 
volstrekte politieke impasse zonder dat de behoorlijk uitvoering van taken direct in gevaar 
komt. Zo bezien is het wel mogelijk, maar niet noodzakelijk dat tussentijdse ontbinding altijd 
te maken heeft met misstanden en taakverwaarlozing. 
 
De leden van de SGP-fractie constateren terecht dat verstoorde bestuurlijke verhoudingen en 
(grove) taakverwaarlozing twee verschillende zaken zijn en ik ben deze leden erkentelijk voor 
de mogelijkheid om dit punt nader te verduidelijken. De introductie van de mogelijkheid van 
tussentijdse raadsontbinding zou kunnen bijdragen aan de oplossing van verstoorde 
bestuurlijke verhoudingen in gemeenten. Een gemeente waarin de bestuurlijke verhoudingen 
zijn verstoord, hoeft echter niet haar taken (grovelijk) te verwaarlozen. Ingrijpen wegens 
grove taakverwaarlozing is enkel aan de orde indien het bestuurlijk-democratisch 
functioneren van een gemeente als zodanig is aangetast. Voor gevallen waarin verstoorde 
verhoudingen de kwaliteit van bestuur in negatieve zin beïnvloeden, bijvoorbeeld omdat geen 
constructief overleg binnen de raad of tussen raad en college meer mogelijk is, maar de 
taakuitoefening door de gemeente (nog) niet direct in het geding is, is juist een interventie 
gewenst waarbij het gemeentebestuur niet aan de kant hoeft te worden geschoven en, 
eventueel in gewijzigde samenstelling, in positie kan blijven.  
 
Varianten  
De leden van de SGP-fractie vragen waarom de minister niet als variant de mogelijkheid heeft 
beschreven om te expliciteren dat de mogelijkheid van tussentijdse ontbinding bij formele wet 
ook mogelijk is in geval van een volstrekte politieke impasse. Deze leden hebben uit de 
notitie begrepen dat deze mogelijk weliswaar nu al niet is uitgesloten, maar gezien de praktijk 
lijkt het niet als een reële mogelijkheid bekend te zijn. Zij vragen of de minister meerwaarde 
ziet in het duidelijker formuleren van een kader voor deze situaties, waarop slechts onder 
stringente voorwaarde een beroep zou kunnen worden gedaan. 
 
Zoals ook in het antwoord op een vraag van de VVD aangegeven, sluit de Grondwet 
tussentijdse raadsontbinding door de formele wetgever in geval van ernstig verstoorde 
bestuurlijke verhoudingen naar de letter op dit moment niet uit. De voorbeelden van 
gemeentelijke herindelingen en grove taakverwaarlozing die de Grondwetgever heeft 
genoemd zijn namelijk niet-limitatief. In de praktijk is de formele wetgever buiten de twee 
hiervoor genoemde voorbeelden tot op heden echter niet overgegaan tot tussentijdse 
ontbinding van de gemeenteraad. Voor tussentijdse raadsontbinding als regulier instrument 
biedt het huidige grondwettelijke kader geen ruimte. Op dit moment is de mogelijkheid de 
raad voortijdig te ontbinden slechts een ad hoc-instrument voor de formele wetgever.  
 
Bijlage 
De leden van de SGP-fractie vragen in hoeverre het bekend is of gemeenten in het verleden 
een verzoek hebben gedaan tot tussentijdse ontbinding vanwege een politieke impasse, welke 
verzoeken dan kennelijk zijn afgewezen. 
 
Er zijn in het recente verleden geen formele verzoeken daartoe ingediend. De mogelijkheden 
van tussentijdse raadsontbinding zijn in enkele gevallen van gemeenten met aanhoudende 
bestuurlijke problemen wel in bestuurlijke en/of ambtelijke contacten benoemd of verkend. Zie 
ook de vraag van de leden van de fractie van D66 op dit punt.
