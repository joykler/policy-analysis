regering zou moeten worden vormgegeven. Welk gewicht zou aan de objectieve advisering 
moeten worden toegekend en valt dit volgens de minister in te kaderen? Indien de minister dit 
laatste bij de commissaris van de Koning zou willen beleggen, hoe zou deze advisering zich 
dan verhouden tot de bemiddelende en adviserende rol richting de raad? Daarbij vragen deze 
leden of de minister zou overwegen een beslissende stem aan de commissaris van de Koning 
toe te kennen. Zij vragen tot slot hoe deze variant zich zou kunnen verhouden tot de 
bestuurlijke constellatie en het eigen mandaat van een direct gekozen burgemeester.   
 
De variant van tussentijdse raadsontbinding waarbij de regering bij koninklijk besluit de raad 
kan ontbinden, grijpt inderdaad diep in in de verhouding tussen de regering, de lokale 
volksvertegenwoordiging en de kiezer. Om die reden zou deze bevoegdheid van de regering  
gepaard moeten gaan met een zorgvuldig proces, waarbij de nodige waarborgen zijn 
ingebouwd. In algemene zin geldt dat daarbij in ieder geval aandacht zal moeten zijn voor de 
positie van de lokale volksvertegenwoordiging en voor objectieve advisering aan de regering. 
Daarbij kan bijvoorbeeld worden gedacht aan een adviserende rol voor de commissaris van 
de Koning. Het neerleggen van de eindbeslissing bij de commissaris ligt echter niet voor de 
hand. De commissaris zou de eventuele rol van objectieve adviseur aan de regering 
uitoefenen in de hoedanigheid van rijksorgaan. Als rijksorgaan legt de commissaris 
verantwoording af aan de minister van Binnenlandse Zaken en Koninkrijksrelaties. Dat maakt 
de regering in deze variant het meest aangewezen om te beslissen, en niet het staatsrechtelijk 
onderschikte orgaan. 
Hoe de variant van raadsontbinding bij koninklijk besluit zich zou verhouden tot een model 
met een direct gekozen burgemeester, hangt af van de keuzes die dan zouden worden gemaakt 
met betrekking tot het stelsel van het lokaal bestuur als geheel, daaronder begrepen de 
verhouding tot het Rijk. 
 
 
Vragen en opmerkingen van de leden van de SP-fractie   
 
De leden van de fractie van de SP hebben de notitie over varianten van tussentijdse 
raadsontbinding gelezen en hebben hierover nog enkele vragen en opmerkingen. Deze leden 
hebben grote bedenkingen bij de wenselijkheid van een tussentijdse raadsontbinding. Hoewel 
zij erkennen dat het voor kan komen dat een situatie in een raad onwerkbaar wordt, zien zij 
ook de grote risicoâ€™s van tussentijdse raadsontbinding. Kan er nader worden ingegaan op de 
mogelijkheden die er nu zijn om in te grijpen in het lokale bestuur wanneer er een onwerkbare 
situatie is ontstaan? Waarom is een aparte wetsbehandeling, bij grove taakverwaarlozing niet 
voldoende? In welke gevallen zou ingrijpen wenselijk zijn geweest maar kon dat nu niet? Wat 
zijn de gemiddelde opkomstcijfers bij tussentijdse raadsverkiezingen, bijvoorbeeld na 
herindeling? 
 
In gevallen van verstoorde bestuurlijke verhoudingen in een gemeente zijn er ook nu al een 
aantal stappen die kunnen worden doorlopen. Indien de betrokkenen bij een conflict er zelf 
niet uitkomen, kan de burgemeester een bemiddelingspoging doen vanuit zijn zorgplicht voor 
goed bestuur. Vervolgens kan de commissaris van de Koning een adviserende en 
bemiddelende rol vervullen, vanuit de taak die hij als rijksorgaan heeft. In het uiterste geval 
kan de formele wetgever ingrijpen wegens grove taakverwaarlozing. In dat geval kunnen in 
een afzonderlijke wet specifieke voorzieningen worden getroffen, in afwijking van de artikelen 
125 en 127 van de Grondwet. Ingrijpen wegens grove taakverwaarlozing komt echter pas in 
beeld als het bestuurlijk-democratisch functioneren van een gemeente als zodanig is 
aangetast en het gemeentebestuur niet langer in staat moet worden geacht om zelf zijn taken 
10
