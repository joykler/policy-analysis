ook de uitwisseling van gegevens tussen zorgverleners en onderzoekers mogelijk 
moet zijn. Dit vergt volgens de minister een meerjarige inspanning en een 
fundamentele aanpak, waarin zowel techniek als (juridische) grondslagen en 
aansturing aandacht vragen. Kan de minister een inschatting geven van de 
tijdspanne en hoe de voortgang hierbij bewaakt wordt? Wanneer zou deze aanpak 
gereed moeten zijn? 
De leden van de VVD-fractie zijn positief dat zelftest-onderzoek onderdeel wordt 
van de Infectieradar. Kan de minister aangeven om welke soorten zelftesten het 
gaat? Wordt hierbij samengewerkt met andere initiatieven op het gebied van 
gezondheidsonderzoek onder de bevolking en welke instanties zijn daarbij 
betrokken? Deze leden zijn ook positief over de ideeën met betrekking tot een 
vaccinatievoorziening voor volwassenen bij de GGD’en. Zij lezen dat eerst een 
uitvoeringstoets wordt gedaan voordat het voornemen definitief vorm krijgt. 
3
Recent Europees onderzoek toonde aan dat het vertrouwen in vaccins is gedaald . 
Op welke manier wordt bij deze uitvoeringstoets aandacht besteed aan 
communicatie en voorlichting over vaccinaties om zo de vaccinatiebereidheid te 
vergroten?  
In het kader van pandemische paraatheid versterkt het ministerie van 
Volksgezondheid, Welzijn en Sport de infectieziektezorgstructuren. Daarbij wordt 
onder andere gekeken naar de paraatheid van het microbiologische landschap en 
specifiek de laboratoria in Nederland, inclusief het inrichten van een 
opschalingsstructuur voor de diagnostiek. Genoemde leden maken zich al langer 
zorgen om de toenemende resistentie van bacteriën tegen antibiotica. Zij vinden 
het daarnaast goed dat de aanpak antibioticaresistentie verbreed wordt naar 
antimicrobiële resistentie met aandacht voor anti-virale, anti-fungale en anti-
parasitaire resistentie in lijn met internationale ontwikkelingen. Kan de minister 
aangeven hoe geïnvesteerd wordt in mogelijke alternatieven voor antibiotica? 
Deze leden zijn in beginsel enthousiast over de Nationale Zorgreserve (NZR) en de 
modulaire opleidingen. Zij hebben wel behoefte aan veel meer kwantitatieve 
inzichten over de bijdrage die deze kunnen leveren aan pandemische paraatheid. 
Het lijkt alsof modulaire opleidingen alleen beschikbaar zijn voor Beroepen in de 
Individuele Gezondheidszorg (BIG)-geregistreerde zorgmedewerkers met een 
arbeidsovereenkomst bij een zorginstelling. Deze leden vragen om een bredere 
aanpak die ook mantelzorgers en vrijwilligers in staat stelt om waardevol 
onderdeel te zijn van een NZR. Op welke termijn kan de minister een dergelijke 
aanpak met de Kamer delen?  
Genoemde leden lezen dat in de langdurige zorg wordt ingezet op het versterken 
van hygiëne en infectiepreventie in de verpleeghuizen en gehandicaptenzorg en 
bij de zorg thuis. Hierbij dienen zorginstellingen vanaf 2024 op hun locaties 
periodiek een evaluatie uit te voeren waarbij ‘vreemde ogen’ meekijken. Hoewel 
deze leden het belang van versterken van hygiëne en infectiepreventie 
onderschrijven, maken zij zich zorgen over de impact van dergelijke evaluaties op 
de administratieve lasten van zorginstellingen. Kan de minister aangeven op welke 
manier hij zorgt dat de administratieve lasten niet groter worden? Welke lessen 
zijn er uit andere landen geleerd als het gaat om het versterken van hygiëne en 
infectiepreventie die onderdeel (kunnen) worden van de Nederlandse pandemische 
paraatheid?  
 
3
 RTL Nieuws, 21 november 2022, ‘Nederlanders hebben minder vertrouwen in vaccinaties’ 
(https://www.rtlnieuws.nl/nieuws/nederland/artikel/5348299/vaccinaties-europese- Pagina 4 van 116
commissie-onderzoek-corona-hpv).
