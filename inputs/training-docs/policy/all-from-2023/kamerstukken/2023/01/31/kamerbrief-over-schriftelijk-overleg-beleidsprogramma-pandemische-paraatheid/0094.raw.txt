Tijdens het gehele traject is er afstemming tussen het ministerie van VWS en de 
betrokken sectorpartijen (NVZ en NFU voor de BAZ en de Stichting Extra Zorg 
Samen voor NZR) en kan waar nodig gezamenlijk ingegrepen worden. Het 
voornemen is om de BAZ-subsidie in 2 fases open te stellen. De tussenevaluatie 
na de eerste fase biedt in dat geval de mogelijkheid om de benutting van het 
beschikbare budget te monitoren en indien nodig aanvullende actie te 
ondernemen. Bijvoorbeeld via actieve werving om de aantallen deelnemers te 
verhogen.   
 
Ten aanzien van de NZR geldt dat er continue aandacht is voor de instroom. Zo 
heeft EZS zowel vorig jaar als dit jaar een landelijke campagne gevoerd voor de 
werving van nieuwe reservisten en het vergroten van de naamsbekendheid van de 
NZR, daarnaast verricht zij andere wervingsactiviteiten zoals het coördineren van 
opleidingen en trainingen van zorgreservisten, het creëren van een online-
community voor reservisten en het organiseren van de landelijke reservistendag. 
Verder werkt EZS constant aan het verbeteren van administratieve processen, 
zodat aanmelding, koppeling en inzet van zorgreservisten zo soepel mogelijk 
verloopt. De inspanningen om meer reservisten te werven worden daarmee 
onverminderd voortgezet, maar het opbouwen van een solide, professioneel en 
bekwaam reservistenbestand vergt tijd. 
 
De leden van de ChristenUnie-fractie vragen of zij het goed lezen dat ten aanzien 
van de inzet van mantelzorgers en vrijwilligers de minister niet extra inzet op het 
toerusten en ondersteunen van mantelzorg en vrijwilligerswerk ten tijde van een 
pandemie. Als dit zo is, dan zouden deze leden dat zeer betreuren en zij moedigen 
de minister aan om in het uitwerken van scenario’s de rol van informele zorg te 
betrekken en te doordenken welke extra ondersteuning informele zorgverleners 
nodig hebben als er een pandemie heerst. 
 
In het kader van het Integraal Zorgakkoord, het Programma Wonen, 
Ondersteuning en Zorg voor Ouderen en het Gezond en Actief Leven Akkoord zijn 
afspraken gemaakt tussen gemeenten (sociaal domein), verzekeraars, aanbieders 
en het ministerie van VWS over een sterke aanpak en samenwerking voor 
kwalitatieve zorg die houdbaar is naar de toekomst toe. De bijdrage die de sociale 
basis (o.a. mantelzorgers en vrijwilligers) daar aan kan leveren en de 
randvoorwaarden die daarvoor nodig zijn, zijn integraal meegenomen in deze 
afspraken. Een brede specifieke uitkering is uitgewerkt waarmee gemeenten in 
staat worden gesteld om deze integrale visie en aanpak door te vertalen naar het 
lokale niveau. Dit is voor het kabinet de kapstok voor de investeringen die deze 
kabinetsperiode gedaan worden op o.a. het verbeteren van de 
mantelzorgondersteuning, de aanpak eenzaamheid, versterken van de sociale 
basis en verbetering van de leefomgeving om sociale, mentale en fysieke 
gezondheid te bevorderen. Zodoende wordt het gehele sociale domein beter 
toegerust en versterkt. Waardoor ook tijdens een pandemie de zorg van naasten 
en ondersteuning van de omgeving beter op orde is. Met andere woorden kan 
gesteld worden dat via het meer reguliere beleid vanuit VWS, in samenwerking 
met het veld, gebouwd wordt aan de versterking (van de infrastructuur) van de 
(brede) sociale basis, waar veelal mantelzorgers en vrijwilligers de belangrijkste 
ondersteunende krachten zijn. 
Pagina 94 van 116
