nauwelijks gericht te zijn op het gericht specifiek beschermen van kwetsbare 
groepen in de samenleving en de facilitering daarvan? 
 
Zoals in de beleidsagenda van april 2022 aangegeven draagt de inzet op preventie 
onmiskenbaar bij aan pandemische paraatheid, maar wordt u separaat over dit 
onderwerp geïnformeerd. Het kabinet werkt op meerdere manieren aan dit 
onderwerp. Ten eerste blijft het kabinet onverminderd inzetten op de doelen van 
het Nationaal Preventieakkoord gericht op onder meer het tegengaan van 
overgewicht. Daarnaast richt het kabinet zich op het versterken van de mentale 
weerbaarheid en gezondheid met de aanpak ‘Mentale gezondheid: van ons 
allemaal’. Verder werkt het kabinet samen met gemeenten en zorgverzekeraars 
aan het Gezond en Actief Leven Akkoord gericht op een versterking van de lokale 
en regionale aanpak op preventie, gezondheid en sociale basis. Dit akkoord wordt 
naar verwachting begin dit jaar aan uw Kamer gezonden. 
 
Vanuit de brede maatschappelijke verantwoordelijkheid van de overheid is het 
doel van het beleidsprogramma pandemische paraatheid een pandemie zoveel 
mogelijk te voorkomen en indien deze zich toch voordoet, de negatieve effecten 
ervan zo veel mogelijk te beperken, ook voor kwetsbare groepen. In de 
Kabinetsreactie op het WRR-rapport ‘Coronascenario’s doordacht. Handreiking 
voor noodzakelijke keuzes’ is bovendien aangegeven dat het belangrijk is om 
kwetsbare groepen expliciet mee te nemen in potentiële besluitvorming over 
pandemische maatregelen. Binnen de beleidsopgave zorg richten maatregelen zich 
voorts ook specifiek op de langdurige zorginstellingen. Op het gebied van 
kennisontwikkeling is specifiek aandacht voor kwetsbare groepen, bijvoorbeeld 
waar het gaat om communicatie en gedrag.  
 
Heeft de coronacrisis niet laten zien dat bevolkingsbreed ingrijpende maatregelen 
nemen meer kwaad dan goed doet en het waarschijnlijk beter is om in plaats 
daarvan de kwetsbaren actief te beschermen, terwijl de rest van de samenleving 
door blijft draaien? 
 
Zoals in mijn reactie op de conclusies van de OvV over maatregelen tegen het 
coronavirus van 11 november jl. aangegeven, zijn maatregelen vanuit 
epidemiologisch perspectief steeds effectief geweest. Maatregelen hebben echter 
ook andere, veelal negatieve (neven)effecten die zo veel mogelijk vermeden en 
beperkt moeten worden. Om de weging van maatschappelijke neveneffecten te 
borgen is o.a. het MIT opgericht. Daarnaast ben ik samen met de minister van 
Sociale Zaken en Werkgelegenheid aan het verkennen hoe maatschappelijke en 
economische impact van maatregelen nog beter kunnen worden meegewogen bij 
het opstellen van maatregelen. Bij een volgende pandemie zal opnieuw worden 
afgewogen of generieke maatregelen nodig zijn en/of maatregelen specifiek ter 
bescherming van kwetsbare groepen. 
 
 
Vragen en opmerkingen van het lid van de BBB-fractie 
 
Het lid van de BBB-fractie heeft kennisgenomen van de brief van de minister 
inzake het beleidsprogramma pandemische paraatheid. Genoemd lid waardeert de 
Pagina 112 van 116
grondige aanpak van de minister. Het lid hoopt wel dat dit niet ten koste gaat van
