II. Reactie van de minister 
 
 
Vragen en opmerkingen van de leden van de VVD-fractie 
 
De leden van de VVD-fractie hebben kennisgenomen van de brief met daarin de 
verdere uitwerking van de beleidsagenda pandemische paraatheid. Deze leden zijn 
positief over de constatering dat werk wordt gemaakt van voorbereiding op 
potentiële pandemieën. Zij zijn positief over de gezamenlijkheid en integraliteit 
van de aanpak die de minister voorstelt, maar zien in de brief vooral voorzichtige 
beginnetjes. Deze leden willen graag meer zicht op de concrete en inhoudelijke 
stappen die worden gezet en hebben nog vragen daarover. 
Allereerst willen deze leden weten op welke termijn de minister inzicht in de 
genoemde potentiële risico’s en achterliggende scenario’s met de Kamer deelt. 
 
Scenario’s zijn een belangrijk instrument om te anticiperen op potentiële 
pandemieën en te toetsen hoe de pandemische paraatheid ervoor staat. 
Daarnaast zijn scenario’s een essentieel instrument tijdens de bestrijding van een 
pandemie om mogelijke stappen en interventies inzichtelijk te maken. In het 
kader van tijdig anticiperen en toetsen ben ik momenteel met het RIVM in gesprek 
hoe het best in kaart kan worden gebracht wat er aan ziektebeelden op ons 
afkomt en wat er verder nodig is voor de uitwerking van de scenario’s. Op basis 
van de opbrengsten hiervan wordt de verdere uitwerking nader ingevuld. 
Daarnaast wil ik ook het instrument scenario’s en de toepassing ervan door 
ontwikkelen en daarbij gebruik maken van ervaring in andere beleidsterreinen en 
internationaal beschikbare kennis. Ik wil dit onderwerp dan ook betrekken bij de 
kennisagenda pandemische paraatheid. Via de voortgangsbrieven over 
pandemische paraatheid, waarvan de eerstvolgende is voorzien in het najaar van 
2023, informeer ik u over de uitkomsten en het vervolg. 
 
Ook willen zij een compact overzicht van de lessen uit de COVID-19-pandemie die 
bij deze aanpak worden gebruikt. Dus niet zozeer dát ‘lessen worden gebruikt’, 
maar welke lessen er zijn geleerd die van invloed zijn op de aanpak en uitvoering 
van pandemische paraatheid. 
 
Vertrekpunt van het beleidsprogramma pandemische paraatheid is de opdracht uit 
het coalitieakkoord waarin wordt aangegeven dat de lessen uit de coronacrisis 
worden gebruikt om Nederland pandemisch parater te maken. Het 
beleidsprogramma kan daarom niet los worden gezien van de lessen die nu 
worden getrokken en de instrumenten en infrastructuur die zijn aangepast en 
opgebouwd tijdens de COVID-19-pandemie. Hieronder schets ik hoe verschillende 
lessen uit de nu bekende evaluaties zijn betrokken bij de invulling van de drie 
beleidsopgaven waarlangs het beleidsprogramma is opgebouwd en bij de invulling 
van een aantal thema’s binnen het programma. De adviezen van de 
Onderzoeksraad voor Veiligheid komen daarbij op meerdere plekken terug.  
 
Beleidsopgave Versterking Publieke gezondheid en infectieziektebestrijding 
  Met de inrichting van de Landelijke Functionaliteit Infectieziektebestrijding 
(LFI) wordt invulling gegeven aan aanbevelingen van het eerste 
Pagina 24 van 116
