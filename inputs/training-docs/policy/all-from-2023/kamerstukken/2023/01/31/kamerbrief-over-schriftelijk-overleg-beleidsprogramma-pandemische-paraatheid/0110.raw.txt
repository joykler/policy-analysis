Om burgers in staat te stellen een weloverwogen keuze te maken om zich wel of 
niet te laten vaccineren, is steeds actief en op grote schaal over vaccinatie 
gecommuniceerd. Naarmate de beschikbare informatie steeds uitgebreider werd 
en er nieuwe (wetenschappelijke) inzichten bekend werden, is dit open en 
transparant in de publiekscommunicatie verwerkt. Ik deel de aanname die in deze 
vraag wordt gedaan dan ook niet. Alle mogelijke bijwerkingen zijn opgenomen in 
de bijsluiters van de vaccins. Daarnaast is er ‘Vaccin in het kort’, één A4 met in 
begrijpelijke taal de voor- en nadelen van het vaccin, als aanvulling op de officiële 
bijsluiter. Zowel de bijsluiter als ‘Vaccin in het kort’ zijn online te vinden op de 
website van het CBG. Voorafgaand aan de vaccinatie worden mensen 
geïnformeerd over de mogelijke bijwerkingen die na de vaccinatie kunnen 
optreden. Daarnaast worden alle meldingen van vermoedelijke bijwerkingen 
weergegeven op de website van het Lareb. Het RIVM doet onderzoek naar de 
effectiviteit van de vaccins en publiceert de onderzoeksresultaten regelmatig op 
zijn website. De effectiviteit van vaccins tegen COVID-19 hangt onder andere 
samen met de variant van het SARS-CoV-2 virus dat op een bepaald moment 
dominant is en kan veranderen over tijd.  
 
Wat zijn de criteria om een nieuwe virusuitbraak te classificeren als een uitbraak 
met een A-status, waarbij verregaande collectieve maatregelen getroffen kunnen 
worden middels een wettelijk instrumentarium? 
 
Het RIVM of OMT adviseert hierover en hierbij spelen criteria mee als opbouw van 
immuniteit in de bevolking, snelheid van verspreiding, ziektelast en potentieel 
maatschappij ontwrichtende werking. 
 
Ook willen deze leden graag verduidelijking over wat er gebeurt met de jaarlijkse 
investering van drie miljoen euro in CEPI en de miljoenen die worden geïnvesteerd 
in regulatory science, waarmee heel veel geld wordt geïnvesteerd in initiatieven 
die zich voor een groot deel richten op de ontwikkeling van vaccins als therapie. 
Hoe is de onafhankelijkheid van deze organisaties en initiatieven gewaarborgd? 
Wie maken hier deel van uit en wie hebben beslissingsbevoegdheid? Hoe wordt 
bepaald op welke manier de gelden die aan deze organisatie toekomen worden 
besteed? 
De missie van de Coalition for Epidemic Preparedness Innovations (CEPI) is om de 
ontwikkeling van vaccins en andere biologische tegenmaatregelen tegen 
epidemische en pandemische dreigingen te versnellen, zodat ze toegankelijk zijn 
voor alle mensen in nood. Juist door deze mondiale insteek vind ik het van belang 
dat Nederland in CEPI investeert. De bijdrage van Nederland aan CEPI is niet 
geoormerkt. Het is aan CEPI om de juiste investeringen te doen die nodig zijn om 
hun missie te behalen. CEPI heeft hiervoor een governance ingericht waar ik, en 
vele andere landen, vertrouwen in hebben. In het kort komt de governance hierop 
neer: CEPI is een Noorse vereniging. Het primaire bestuursorgaan is de raad, die 
12 stemgerechtigde leden heeft (vier investeerders en acht onafhankelijke leden 
afkomstig uit industrie, wetenschap en internationale financieringsorganisaties). 
Ook zijn er vijf waarnemers. Alle investeerders worden uitgenodigd om lid te 
worden van de Investors Council, die de raad van bestuur benoemt. De Investors 
Council heeft o.a. ook het recht om investeringen van meer dan $ 100 miljoen 
goed te keuren. 
Pagina 110 van 116
