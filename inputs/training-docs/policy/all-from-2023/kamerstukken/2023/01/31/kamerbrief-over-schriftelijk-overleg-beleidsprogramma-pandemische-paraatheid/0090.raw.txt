Komt er een verzwaard programma voor de monitoring van virussen bij 
gemengde bedrijven?  
 
Op dit moment kan ik daar nog geen uitspraken over doen. Het 
onderzoeksconsortium dat op dit moment de pilot naar varkensinfluenza uitvoert 
zal de minister van LNV en mij hierover adviseren. Ik verwacht de uitkomsten van 
deze pilot in het najaar. 
 
 
Vragen en opmerkingen van de leden van de ChristenUnie-fractie 
 
De leden van de ChristenUnie-fractie hebben met belangstelling kennisgenomen 
van het beleidsprogramma pandemische paraatheid. Deze leden maken van de 
gelegenheid gebruik om enkele vragen te stellen. Wat betekent het dat de 
minister voor het beleidsprogramma pandemische paraatheid een periode van vier 
jaar heeft uitgetrokken? Hoe rijmt dit met de structurele middelen die voor 
pandemische paraatheid zijn gereserveerd? 
 
Er is een periode van vier jaar uitgetrokken om het beleidsprogramma op poten te 
zetten en versterkingen in gang te zetten op de onderwerpen zoals benoemd in de 
beleidsagenda van april 2022 en in de brief over het beleidsprogramma van 
november 2022. Hiervoor is een apart programma binnen het ministerie van VWS 
opgezet. Na deze periode worden deze activiteiten voortgezet binnen de reguliere 
kaders van VWS. De versterkingen en investeringen die voortvloeien uit het 
beleidsprogramma zijn structureel. Ook de wijzigingen in wetgeving en in bredere 
kaderstelling zijn structureel van aard. 
 
Genoemde leden juichen het toe dat de minister vanuit scenario’s wil werken voor 
mogelijke volgende pandemieën. Wanneer kan de Kamer deze scenario’s 
verwachten? Welke aspecten worden erin meegenomen? Deze leden vragen op 
welke manier bij de uitwerking het advies onder leiding van de Wetenschappelijke 
Raad voor het Regeringsbeleid (WRR) ‘Coronascenario’s doordacht: Handreiking 
voor noodzakelijke keuzes’ uit 2022 wordt betrokken. 
 
Het advies van de Wetenschappelijke Raad voor het Regeringsbeleid (WRR) om 
scenariodenken toe te passen in het beleid wordt ter harte genomen. Het vormt 
dan ook een belangrijk instrument in het beleidsprogramma Pandemische 
paraatheid en zal komende periode verder vorm krijgen. Via het 
kennisprogramma wil bovendien inzetten op de doorontwikkeling van het 
instrument. 
 
 
Momenteel ben ik met het RIVM in gesprek hoe het best in kaart kan worden 
gebracht wat er qua infectieziekten op ons af kan komen, wat er verder nodig is 
voor de uitwerking van de scenario’s en welke aspecten daarin relevant zijn. 
Relevante aspecten die bij een eerste inventarisatie zijn geïdentificeerd en 
mogelijk worden betrokken zijn bijvoorbeeld de transmissieroute, mogelijkheid tot 
vaccinatie en kwetsbare groepen. Via de voortgangsbrieven over pandemische 
paraatheid, waarvan de eerstvolgende is voorzien in het najaar van 2023, 
Pagina 90 van 116
informeer ik u over de uitkomsten.
