> Retouradres Postbus 20011 2500 EA  Den Haag
Directoraat-Generaal 
Aan de Voorzitter van de Tweede Kamer der Staten-
Koninkrijksrelaties
Generaal
Ministerie van Binnenlandse 
Zaken en Koninkrijksrelaties
Postbus 20018
Turfmarkt 147
Postbus 20011
2500 EA  Den Haag
2500 EA  DEN HAAG
Kenmerk
2023-0000033959
Uw kenmerk
Datum 20 januari 2023
Betreft Uitkomsten bestuurlijk vierlandenoverleg januari 2023
Op 12 en 13 januari jl. heb ik op Sint Maarten overleg gevoerd met de ministers-
presidenten van Aruba, Curaçao en Sint Maarten (hierna: de landen). Centraal 
tijdens dit overleg stond de wijze waarop we met elkaar willen samenwerken 
binnen het Koninkrijk. Het overleg heeft geleid tot een hoofdlijnenakkoord over de 
wijze waarop wij gaan samenwerken aan noodzakelijke hervormingen in de 
publieke sector op de landen, zoals vastgelegd in de Landspakketten. Tevens is 
gesproken over de stand van zaken omtrent een geschillenregeling, de uitvoering 
van de motie Van Raak c.s. – inclusief het oplossen van het democratisch tekort 
en de toegankelijkheid van de Europese verkiezingen, conform het Nederlandse 
coalitieakkoord – en de organisatie van een Koninkrijksconferentie. In deze brief 
licht ik uw Kamer in over de uitkomsten van het overleg en de gemaakte 
afspraken voor het vervolg. 
 
Hervormingen 
Tijdens het vorige bestuurlijk vierlandenoverleg in juni 2022 op Aruba, dat 
plaatsvond naar aanleiding van de verslagen van uw Kamer en de Staten van de 
landen bij het voorstel van de consensusrijkswet Caribisch Orgaan voor 
Hervorming en Ontwikkeling (COHO), hebben de ministers-presidenten en ik 
geconstateerd dat het draagvlak voor dit wetsvoorstel beperkt was, met name in 
de landen zelf. Het voorstel ontbeert daardoor de benodigde consensus. 
Tegelijkertijd constateerden we tijdens dit overleg dat we allen tevreden waren 
met de wijze waarop vooruitlopend op die rijkswet met elkaar wordt 
samengewerkt aan de hervormingen. De ministers-presidenten van Aruba, 
Curaçao en Sint Maarten hebben daarom aangegeven graag deze huidige 
werkwijze, waarbij Nederland de hervormingen ondersteunt via een 
werkorganisatie die direct onder mijn ministerie ressorteert, te codificeren in een 
vormvrije onderlinge regeling op grond van artikel 38, eerste lid, van het Statuut 
voor het Koninkrijk der Nederlanden. Ik heb in reactie daarop voorgesteld dat 
Aruba, Curaçao en Sint Maarten zelf met een gezamenlijk voorstel zouden komen 
voor een dergelijke onderlinge regeling, en dat wij dit tijdens een volgend 
bestuurlijk vierlandenoverleg zouden bespreken.  
 
  
Pagina 1 van 3
