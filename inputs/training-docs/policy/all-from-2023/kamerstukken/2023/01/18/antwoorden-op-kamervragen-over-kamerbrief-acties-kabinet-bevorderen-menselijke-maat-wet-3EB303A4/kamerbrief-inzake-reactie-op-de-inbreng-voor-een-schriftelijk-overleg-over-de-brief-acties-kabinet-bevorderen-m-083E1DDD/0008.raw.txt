Kenmerk
2023-0000040301
te kennen. Het kabinet is voornemens deze aanpassingen deel te laten uitmaken 
van de eerstvolgende wijziging van de Aanwijzingen voor de regelgeving die nu in 
voorbereiding is. Deze twaalfde wijziging zal naar verwachting in het tweede 
kwartaal van 2023 in werking treden.  
 
3. Het kabinet is voornemens om de Awb op een aantal punten aan te passen. Zo 
wordt bij een gebonden bevoegdheid in een formele wet gedacht aan een 
evenredigheidstoets door het bestuur en in laatste instantie door een rechter. 
Daarbij wordt voorgesteld om ook in voorziene gevallen af te wijken van 
beleidsregels als het besluit onevenredig uitpakt voor iemand. Hoe verhoudt dit 
laatste zich tot de eerder genoemde evenredigheidstoets? Graag krijgen de leden 
van de VVD-fractie een verduidelijking. 
 
Antwoord vraag 3  
Beleidsregels geven invulling aan de manier waarop een bestuursorgaan  
omgaat met de beoordelings- en beleidsruimte die een algemeen verbindend 
voorschrift bij de uitoefening van zijn bevoegdheid geeft 
Een bestuursorgaan handelt in beginsel volgens de voor hem geldende 
beleidsregels. Het bestuursorgaan is echter verplicht om van een beleidsregel af 
te wijken, als een op een beleidsregel gebaseerd besluit gevolgen zou hebben die 
– zo staat nu in de Awb - “wegens bijzondere omstandigheden onevenredig zijn in 
verhouding tot de met de beleidsregel te dienen doelen” (artikel 4:84 Awb). In de 
jurisprudentie zijn de woorden “wegens bijzondere omstandigheden” 
gerelativeerd, in die zin dat ook als sprake is van bijzondere omstandigheden die 
bij het vaststellen van een beleidsregel zijn meegewogen, een besluit niet 
onevenredig mag zijn in verhouding tot de met de beleidsregel te dienen doelen. 
Het is inmiddels vaste jurisprudentie dat als de toepassing van beleidsregels tot 
onevenredige uitkomsten leidt, het bestuursorgaan in alle gevallen van de 
beleidsregels dient af te wijken. Dat wil zeggen dat bij een beroep tegen een 
besluit waarvoor een beleidsregel is vastgesteld, eerst wordt nagegaan of de 
beleidsregel zelf rechtmatig is, en als dat het geval is, de toets aan artikel 4:84 
Awb dezelfde is als die aan artikel 3:4 Awb.  
Bepalend is of de onverkorte toepassing van een beleidsregel tot onevenredige 
gevolgen leidt. In dat geval moet van een beleidsregel worden afgeweken om die 
onevenredige gevolgen te voorkomen dan wel te corrigeren. Het voornemen is om 
dit in de Awb te codificeren in artikel 4:84 Awb. 
 
Het kabinet is van oordeel dat onevenredige uitkomsten van strikte toepassing 
van gebonden bevoegdheden in formele wetten voorkomen moeten kunnen 
worden door het bestuursorgaan, dan wel moeten kunnen worden gecorrigeerd 
door de bestuursrechter. Dat betekent dat bij een besluit ter uitvoering van een 
gebonden bevoegdheid wordt nagegaan of de nadelige gevolgen van dat besluit 
niet onevenredig zijn in het licht van de bedoeling van de wet. Daarbij gaat het 
kabinet er van uit dat de wetgever zelf alles in het werk stelt om evenredige 
wetten te maken, zodat strikte wetstoepassing in de regel niet leidt tot 
onrechtvaardige en onevenredige uitkomsten (zie ook het antwoord op vraag 2). 
De kinderopvangtoeslagaffaire heeft geleerd dat wetten onevenredig kunnen 
uitpakken. Een evenredigheidstoets op grond van de Awb is dan een laatste 
redmiddel om alsnog eventuele onevenredigheid te voorkomen. 
 
De leden van de D66-fractie hebben de volgende vragen gesteld: 
 
Pagina 8 van 33
