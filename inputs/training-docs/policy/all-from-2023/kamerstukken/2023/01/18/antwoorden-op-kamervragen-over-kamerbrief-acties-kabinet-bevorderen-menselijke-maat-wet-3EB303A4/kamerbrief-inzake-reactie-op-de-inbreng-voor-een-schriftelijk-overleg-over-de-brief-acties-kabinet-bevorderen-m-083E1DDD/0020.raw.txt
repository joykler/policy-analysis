Kenmerk
2023-0000040301
De leden van de PvdA-fractie hebben de volgende vragen gesteld: 
 
21. Dat in wetten en regels niet altijd wordt uitgegaan van een “realistisch 
mensbeeld” (pagina 2) zien ook de leden van de PvdA-fractie. Dat er in wet- en 
regelgeving niet altijd meer van moet worden uitgegaan dat burgers rationeel 
handelen en “in alle gevallen feilloos alle wetten en regels kennen” is een goed 
uitgangspunt om de menselijke maat in wet en regels terug te brengen. Dat 
neemt echter de mening van deze leden niet weg dat burgers die wel rationeel 
handelen en wel de desbetreffende wet of regel kennen evengoed geconfronteerd 
kunnen worden met een tekort aan een menselijke maat in die wet of regel of 
uitvoering daarvan. Zij menen dat mensen die wel beschikken over de benodigde 
digitale vaardigheden of een volledig “doenvermogen” ook geconfronteerd kunnen 
worden met een uitwerking van een wet of regel waar de menselijke maat 
ontbreekt. Deelt de minister deze mening? Deelt de minister dan ook de mening 
dat het terugbrengen van de menselijke maat voor alle burgers van belang is en 
dat het probleem niet in eerste instantie bij de burger maar bij de desbetreffende 
wet of regel zit? 
 
Antwoord op vraag 21 
Ja deze mening deel ik. Ook mensen die wel beschikken over de benodigde 
digitale vaardigheden en waarvan het doenvermogen niet onder druk staat 
kunnen worden geconfronteerd met gebrekkige wetten en regels of de uitvoering 
daarvan die tekort schiet. Ik onderschrijf dat (het terugbrengen van) de 
menselijke maat in wetten en regels zelf tot uitdrukking moet komen en heb dit 
ook in de brief van 11 juli 2022 benadrukt. Wetten en regels en de toepassing 
daarvan moeten op alle burgers die ermee te maken krijgen zijn toegesneden.  
 
Met betrekking tot het mensbeeld merk ik op dat uit diverse onderzoeken blijkt  
dat een ‘standaardburger’ niet bestaat. De maatschappij bestaat uit een divers 
geheel aan personen en omstandigheden. Een interessant onderzoek op dit 
33
terrein is bijvoorbeeld gedaan door de Raad Volksgezondheid & Samenleving. 
Hierin wordt gesteld dat een mensbeeld, hoe goedbedoeld ook, de werkelijkheid 
niet kan vangen omdat de maatschappij te divers is om in een enkel beeld te 
passen. Het is daarom van belang om te expliciteren welke verwachtingen de 
maatschappij, waaronder politici en beleidsmakers, heeft bij bepaalde wet- of 
regelgeving en te bezien welke consequenties dit heeft. Vervolgens kan het 
gesprek gevoerd worden of die consequenties aanvaardbaar zijn of niet. 
 
Beoogd is in de brief van 11 juli 2022 aan te geven dat bijzondere aandacht blijft 
uitgaan naar mensen die zich in een kwetsbare positie bevinden. Uit het 
onderzoek dat extern onderzoeksbureau Panteia heeft uitgevoerd (zie vraag 17) 
blijkt dat wanneer hardvochtige effecten optreden, burgers veelal in hun 
bestaanszekerheid worden aangetast. Ook kunnen burgers op andere 
levensdomeinen ernstig in de problemen raken, bijvoorbeeld op het vlak van 
(geestelijke) gezondheid, werk, wonen, of persoonlijke relaties. Of en in hoeverre 
situaties als hardvochtig worden ervaren hangt af van diverse factoren, onder 
meer persoonsgerelateerde. Bij mensen met verminderd doenvermogen, 
achterstand op basis lees- reken- en digitale vaardigheden komen knelpunten nog 
harder aan dan bij anderen. Dit is in de visie van het kabinet niet alleen voor deze 
mensen en hun omgeving heel onwenselijk, maar ondermijnt ook het vertrouwen 
in de overheid, zoals onder meer blijkt uit de Atlas van afgehaakt Nederland.  
 
33
 Raad Volksgezondheid & Samenleving, ‘Machtige mensbeelden, kiezen voor menswaardig bestaan’, 13 
december 2021. 
Pagina 20 van 33
