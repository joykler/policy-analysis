Ten tweede biedt dit wetsvoorstel een juridische grondslag voor de inrichting van 
tijdelijke nieuwkomersvoorzieningen in het onderwijs in gemeenten waar als gevolg van 
de grote toestroom van nieuwkomers niet langer door middel van reguliere 
onderwijsvoorzieningen voor nieuwkomers kan worden voorzien in hun vraag naar 
onderwijs. Het doel van deze tijdelijke nieuwkomersvoorzieningen is te voorkomen dat 
nieuwkomers zonder onderwijs thuis of in de opvanglocatie zitten en hen dus sneller een 
passende plek te geven in het onderwijs. Het wetsvoorstel bevat twee verschillende 
routes waarlangs tijdelijke nieuwkomersvoorzieningen kunnen worden ingericht. Op de 
eerste plaats – in de praktijk is dit waarschijnlijk veruit de meest gebruikte route – geeft 
het wetsvoorstel het gemeentebestuur de bevoegdheid om bij de minister een verzoek 
in te dienen om de schoolbesturen in die gemeente toestemming te verlenen om een 
tijdelijke nieuwkomersvoorzieningen op te richten. Deze bevoegdheid sluit aan bij de 
regierol die dit wetsvoorstel ten aanzien van de totstandkoming van het aanbod aan 
nieuwkomersonderwijs in een gemeente bij het gemeentebestuur belegt. Daarbij zal het 
in de praktijk overigens zo zijn dat in de meeste gevallen al vroegtijdig sprake is van 
gesprekken tussen de betreffende school- en gemeentebesturen en de 
regiocoördinatoren van het Ministerie van Onderwijs, Cultuur en Wetenschap. De 
regiocoördinatoren kunnen daarbij helpen om een inschatting te maken van de situatie 
en in overleg met betrokkenen bezien of gebruik is gemaakt van alle ruimte die de 
bestaande kaders bieden en of de inrichting van een tijdelijke nieuwkomersvoorziening 
behulpzaam kan zijn in het borgen van het aanbod. Nadat de minister positief heeft 
beslist op het verzoek tot toestemming voor de inrichting van een tijdelijke 
nieuwkomersvoorziening, moeten de schoolbesturen in onderling overleg, en onder regie 
van het gemeentebestuur, bepalen welk schoolbestuur het best in staat is de tijdelijke 
nieuwkomersvoorziening in te richten. Zij hebben acht weken om tot de daadwerkelijke 
inrichting van een tijdelijke nieuwkomervoorziening over te gaan. Lukt dat niet, dan 
vervalt de toestemming en moet – als de omstandigheden daartoe aanleiding geven – 
een nieuw verzoek worden gedaan. De tweede route waarlangs tijdelijke 
nieuwkomersvoorzieningen kunnen worden ingericht is via een bevoegdheid van de 
minister om, als vaststaat dat in een gemeente niet voor alle nieuwkomers in onderwijs 
kan worden voorzien, eenzijdig te besluiten dat in die gemeente door de daar aanwezige 
bevoegde gezagen een nieuwkomersvoorziening moet worden ingericht. Het besluit van 
de minister richt zich dus rechtstreeks tot de schoolbesturen in een bepaalde gemeente. 
Zij worden met het nemen van het besluit verplicht om binnen vier weken een tijdelijke 
nieuwkomersvoorziening in te richten. Het ambtshalve besluit kan alleen worden 
genomen na overleg met het gemeentebestuur. Ook na het ambtshalve besluit geldt dat 
de schoolbesturen in onderling overleg moeten bepalen welk schoolbestuur het best 
geëquipeerd is om een tijdelijke nieuwkomersvoorziening in te richten. Het 
gemeentebestuur neemt het initiatief tot dit gesprek. Mocht het niet lukken om in goed 
overleg tot de uitbreiding van de onderwijscapaciteit te komen dan geeft dit 
wetsvoorstel het gemeentebestuur de bevoegdheid om een schoolbestuur aan te wijzen 
dat tot de oprichting van een tijdelijke nieuwkomersvoorziening moet overgaan. Om 
schoolbesturen bij het opschalen van de onderwijscapaciteit door de inrichting van een 
tijdelijke nieuwkomersvoorziening in staat te stellen praktische belemmeringen op te 
lossen, biedt het onderhavige wetsvoorstel ruimte om bij de inrichting van het onderwijs 
in tijdelijke nieuwkomersvoorzieningen af te wijken van de WPO en de WVO 2020. De 
afwijkingsruimte die het onderhavige wetsvoorstel biedt komt in belangrijke mate 
overeen met de ruimte die eerder reeds is gecreëerd voor de opschaling van het 
onderwijs aan ontheemde Oekraïense leerlingen door de oprichting van tijdelijke 
onderwijsvoorzieningen. 
 
2.2.1 Besluit tot inrichting tijdelijke nieuwkomersvoorziening 
Het wetsvoorstel biedt de minister een bevoegdheid om te besluiten dat de 
schoolbesturen in een gemeente mogen dan wel moeten voorzien in voldoende 
onderwijsplaatsen voor nieuwkomers door de inrichting van één of meer tijdelijke 
nieuwkomersvoorzieningen. Tijdelijke nieuwkomersvoorzieningen bieden een 
 W15047.K-2
