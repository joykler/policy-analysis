regelgeving aanvullende voorschriften te stellen, wordt getracht een balans te vinden 
tussen de noodzaak tot zekerheid voor scholen, ouders en leerlingen en de ruimte voor 
flexibiliteit om de tijdelijke nieuwkomersvoorziening voortdurend aan de gewijzigde 
omstandigheden aan te kunnen passen. 
 
4. Gevolgen 
 
Voor leerlingen in het po en vo wordt met dit wetsvoorstel geregeld dat zij altijd 
onderwijs kunnen ontvangen. De school van inschrijving blijft verantwoordelijk voor het 
onderwijs aan de leerling en zal daarbij rekening moeten houden met de specifieke 
onderwijsbehoeften van nieuwkomers kinderen. Dat geldt bijvoorbeeld ten aanzien van 
het verwerven van de Nederlandse taal en hulp bij eventuele sociaal-emotionele 
problematiek die een vlucht uit het land van herkomst met zich kan brengen. 
 
Er worden met dit voorstel extra wettelijke maatwerkmogelijkheden gecreëerd voor 
schoolbesturen om het onderwijsaanbod voor nieuwkomers leerlingen in te richten. 
Schoolbesturen krijgen met dit wetsvoorstel verschillende instrumenten om tegemoet te 
komen aan een toestroom van leerplichtige nieuwkomers. Van schoolbesturen wordt 
verwacht dat zij een inrichtingsplan bij de minister indienen waarin zij uitleggen hoe het 
onderwijs in de tijdelijke nieuwkomersvoorziening in het onderwijs zal worden ingericht 
en hoe dit onderwijs blijft binnen de kaders die bij of krachtens de sectorwetgeving is 
gesteld.  
 
4.1 Gevolgen voor de regeldruk 
 
Regeldruk overlegplicht gemeente- en schoolbesturen 
Voor gemeentebesturen ontstaat een de verplichting om ten minste eenmaal per jaar 
een overleg te organiseren met de schoolbesturen in de gemeente om afspraken te 
maken over het nieuwkomersonderwijs. Een dergelijke overlegplicht is niet nieuw en 
bestaat al voor andere onderwijsterreinen, zoals voor- en vroegschoolse educatie. Dit 
betekent dat gemeentebesturen ervoor kunnen kiezen de bestaande structuren uit te 
breiden met de zorg voor het nieuwkomersonderwijs. Indien gemeente- en 
schoolbesturen niet al nauw samenwerken op dit terrein, kan het eerste overleg in dit 
kader de nodige voorbereiding kosten. Op het moment dat er eenmaal een structuur 
bestaat, zullen de jaarlijkse overleggen minder tijd kosten voor gemeente- en 
schoolbesturen. In de praktijk zijn gemeente- en schoolbesturen nu al verantwoordelijk 
voor het realiseren van voldoende onderwijs, ook voor nieuwkomers. Hoewel de 
uitvoering van de afspraken dus lasten met zich brengt, is het waarschijnlijk dat deze 
lasten geringer zijn dan wanneer de uitvoering op ad-hoc-basis gebeurt. Omdat de 
situatie per gemeente verschilt, is het moeilijk hierover in het algemeen uitspraken te 
doen. 
 
Indien de minister op basis van een noodsituatie besluit dat de bevoegde gezagen in één 
of meer gemeenten een tijdelijke nieuwkomersvoorziening moeten inrichten, neemt de 
regeldruk toe. Gemeente- en schoolbesturen moeten dan onverwijld bijeenkomen om 
afspraken te maken op basis van de nieuwe situatie, waarin zij de mogelijkheid om 
tijdelijke nieuwkomersvoorzieningen in te richten moeten betrekken in de plannen. 
Indien zich in een gemeente een noodsituatie voordoet doordat er onvoldoende 
onderwijsplekken zijn voor nieuwkomers, mag van het gemeentebestuur worden 
verwacht dat het de minister tijdig waarschuwt en te informeert. Voorts moet het 
gemeentebestuur de schoolbesturen bijeenroepen om een noodplan te maken. Omdat er 
op dat moment een regulier plan ligt, zal de voorbereiding vooral geënt zijn op de 
bijkomstige mogelijkheid van tijdelijke nieuwkomersvoorzieningen. Het is belangrijk op 
te merken dat het wetsvoorstel deze uren en kosten niet creëert, maar in plaats daarvan 
de uitvoering in goede banen tracht te leiden door een duidelijkere structuur en 
taakverdeling op te leggen. Op dit moment zijn gemeente- en schoolbesturen immers 
veel tijd kwijt aan het maken van afspraken op ad-hoc-basis. 
 W15047.K-2
