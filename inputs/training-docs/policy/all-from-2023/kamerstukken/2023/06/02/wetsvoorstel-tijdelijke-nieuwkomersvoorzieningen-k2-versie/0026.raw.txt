Ook in de tweede consultatieronde is opgemerkt dat de onderwijspraktijk behoefte heeft 
aan aanvullende financiële middelen. 
 
Consultatie VNG 
De VNG bevestigt dat het wetsvoorstel meer ruimte biedt voor scholen en gemeenten 
om onderwijsplaatsen voor nieuwkomers te realiseren. De VNG waarschuwde wel dat 
aan de grote toestroom van nieuwkomers kosten zijn verbonden. Het beeld van de 
kosten en toereikendheid van de financiering voor gemeenten is echter diffuus. De VNG 
heeft een eerste verkenning gedaan waaruit blijkt dat de financiering voor gemeenten in 
sommige gemeenten als knellend wordt ervaren, maar in andere gemeenten is dit niet 
het geval. De regering is daarom met de VNG in gesprek om de kosten van gemeenten 
op het gebied van nieuwkomersonderwijs in kaart te brengen. De VNG heeft echter ook 
aangegeven dit los te zien van dit wetsvoorstel. Daarnaast heeft de VNG gevraagd om 
informatie over het besluitvormingsproces bij het aanwijzen van gemeenten waar 
schoolbesturen tijdelijke nieuwkomersvoorzieningen moeten inrichten: hierin is voorzien 
en deze informatie is in deze memorie van toelichting opgenomen. 
 
8. Financiële gevolgen 
 
Tijdelijke nieuwkomersvoorzieningen zijn onderdeel van een bestaande school of een 
nieuwe tijdelijke school. Er wordt op een aantal punten de mogelijkheid geboden om af 
te wijken van de normale deugdelijkheidseisen (conform de bij algemene maatregel van 
bestuur te stellen eisen), maar er is geen sprake van afwijking van de bestaande 
bekostigingssystematiek. In essentie komen scholen voor leerlingen op tijdelijke 
nieuwkomersvoorzieningen op dezelfde wijze als voor andere leerlingen van de school in 
aanmerking voor bekostiging. Ook komen scholen op dezelfde wijze in aanmerking voor 
bijzondere en aanvullende bekostiging. Dat omvat dus ook de nieuwkomersbekostiging 
in het po en vo die momenteel van toepassing is op basis van een aantal ministeriële 
regelingen. In het po kan een schoolbestuur voor elke nieuwkomer bijzondere 
bekostiging aanvragen als er vier of meer nieuwkomersleerlingen op school zitten. Per 
leerling gaat het dan naast de reguliere bekostiging gemiddeld om ca. 12.400 euro 
extra, in het vo is dit ca. 12.700 euro per schooljaar. 
 
Het wetsvoorstel heeft op zichzelf dus geen rechtstreekse financiële gevolgen: de 
reguliere bekostigingssystematiek van leerlingen is van toepassing. Maar de toenemende 
vraag naar onderwijs voor nieuwkomers en de huidige wachtlijsten leggen wel financiële 
problematiek voor nieuwkomers bloot. Zo zorgt de huidig gedefinieerde startdatum voor 
de extra nieuwkomersbekostiging (de datum van binnenkomst in Nederland) in 
combinatie met de wachtlijsten in het onderwijs er voor dat schoolbesturen minder lang 
aanspraak kunnen maken op de aanvullende nieuwkomersbekostiging dan wanneer een 
leerling direct na aankomst in Nederland in het onderwijs kan starten. De regering 
verkent de mogelijkheden om deze systematiek aan te passen. 
 
Zoals bij de paragraaf over de consultatie van de VNG is aangegeven is de regering met 
de VNG in gesprek naar aanleiding van hun verkenning over de financiering van 
nieuwkomersonderwijs. Ook deze kosten komen echter door de huidige situatie en niet 
door deze wet.  
 
 
9. Caribisch Nederland 
 
Caribisch Nederland is niet betrokken in het wetsvoorstel. De noodzaak om tijdelijke 
voorzieningen mogelijk te maken in het onderwijs speelt uitsluitend in het Europese deel 
van het koninkrijk.  
 
10. Overgangsrecht, beoogde inwerkingtreding en horizonbepaling 
 
 W15047.K-2 26
