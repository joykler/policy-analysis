Memorie van toelichting 
 
Inhoudsopgave  
Algemeen deel 
1. Inleiding 
2. Hoofdlijnen van het voorstel 
2.1 Probleembeschrijving 
2.2 Probleemaanpak en motivering instrumentkeuze 
3. Verhouding tot hoger recht 
4. Gevolgen 
4.1 Gevolgen voor de regeldruk 
4.2 Advies ATR 
4.3 Gevolgen voor de privacy 
5. Uitvoering 
6. Toezicht en handhaving 
7. Consultatie 
8. Financiële gevolgen 
9. Caribisch Nederland 
10. Overgangsrecht, beoogde inwerkingtreding en horizonbepaling 
 
Artikelsgewijs deel 
 
ALGEMEEN DEEL 
 
1. Inleiding 
 
Het Nederlandse onderwijsbestel staat ernstig onder druk door de toestroom van leer- 
en kwalificatieplichtige jongeren van buiten Nederland. Deze jongeren worden ook wel 
‘nieuwkomers’ genoemd. Net als alle jongeren die al langer in Nederland zijn, hebben zij 
op grond van internationale mensenrechtenverdragen recht op onderwijs en zijn zij op 
grond van de Leerplichtwet 1969 leerplichtig, ook als ze nog geen permanente 
verblijfstatus hebben. Omdat onderwijs van cruciaal belang is voor de ontwikkeling van 
jongeren, rust op de overheid een bijzondere plicht om te garanderen dat er voor elke 
leerplichtige jongere een plek is in het Nederlandse onderwijs. Op dit moment lukt dat 
voor nieuwkomers evenwel niet. Met dit wetsvoorstel beoogt de regering aan die situatie 
een einde te maken.  
 
Scholen en gemeenten zijn door de jaren heen altijd in staat geweest om voldoende 
onderwijsplekken beschikbaar te stellen voor nieuwkomers. Ook toen zij in februari 2022 
onverwacht te maken kregen met een massale toestroom van ontheemden als gevolg 
van de inval van Rusland in Oekraïne, zijn zij er met enorme inspanningen in geslaagd 
om bijna 20.000 leerplichtige jongeren uit Oekraïne een plek te geven in het reguliere 
onderwijs. Die inspanningen zijn toen door de wetgever ondersteund door scholen meer 
ruimte te bieden om het onderwijs aan ontheemden vorm te geven, met inbegrip van 
waarborgen voor de minimale basiskwaliteit die van het onderwijs mag worden 
verwacht. Scholen kregen de mogelijkheid om tijdelijke onderwijsvoorzieningen op te 
1
richten waarbinnen van sommige knellende wettelijke kaders afgeweken kon worden. 
 
De inspanningen die scholen en gemeenten sinds de toestroom van ontheemden uit 
Oekraïne hebben moeten verrichten om voldoende onderwijsplekken te blijven 
garanderen hebben hun tol geëist. Terwijl de druk op het onderwijs verder toeneemt 
doordat het aantal nieuwkomers in Nederland blijft stijgen, heeft de veerkracht van het 
onderwijsbestel zijn grenzen bereikt. Scholen die gespecialiseerd zijn in het geven van 
onderwijs aan nieuwkomers kampen met ernstige capaciteitstekorten door het grote 
aantal jongeren dat een beroep doet op dit onderwijs. Begin 2023 waren 9.911 
                                                 
1
 Stb. 2022, 293. 
 W15047.K-2  10
