onderdelen om het gewenste resultaat te bereiken, ook als het bijvoorbeeld gaat om 
leerlingenvervoer en het opzetten van (tijdelijke) huisvesting. Het gemeentebestuur kan 
afspraken maken met (nieuwkomers)scholen over de doorstroom naar het reguliere 
onderwijs. Ook kan het met de schoolbesturen afspraken maken over het uitwisselen 
van kennis en expertise om de samenwerking te vereenvoudigen. 
 
Met de keuze om het college van burgemeester en wethouders een regierol te geven 
sluit het wetsvoorstel aan bij bestaande structuren en verantwoordelijkheden. Het 
gemeentebestuur is verantwoordelijk om de toegang tot het onderwijs te garanderen. 
De verantwoordelijkheid verwezenlijkt het college van burgemeester en wethouders 
onder normale omstandigheden onder andere door te voorzien in leerlingenvervoer en te 
zorgen voor voldoende openbaar onderwijs, maar ook door toe te zien op de naleving 
van de Leerplichtwet 1969. Voorts hebben gemeenten een belangrijke taak in de 
organisatie van al het onderwijs, omdat de gemeente op grond van de bestaande 
onderwijswetgeving verantwoordelijk is voor de onderwijshuisvesting. Ook heeft het 
gemeentebestuur als enige de informatie om te bepalen van welke scholen een grotere 
inzet moet of mag worden verwacht. De taak die het college van burgemeester en 
wethouders krijgt voor het nieuwkomersonderwijs is voorts zoveel mogelijk afgestemd 
op de taak die het heeft bij het bestrijden van onderwijsachterstanden. 
 
2.2.4 Doorzettingsmacht gemeentebestuur 
 
Indien door de minister het besluit is genomen dat in een bepaalde gemeente een 
tijdelijke nieuwkomersvoorziening moet worden opgericht, brengt de regierol met zich 
dat het gemeentebestuur de schoolbesturen uit die gemeente onverwijld bijeen roept om 
afspraken te maken over het realiseren van onderwijsplekken in de noodsituatie.  
 
Wanneer er sprake is van een ambtshalve besluit van minister, moet in de gemeente 
altijd worden overgegaan tot de inrichting van één of meer tijdelijke 
nieuwkomersvoorzieningen binnen vier weken. Indien vervolgens de inrichting van een 
tijdelijke nieuwkomersvoorziening niet van de grond komt, kan het gemeentebestuur 
een schoolbestuur aanwijzen dat tot inrichting van een tijdelijke 
nieuwkomersvoorziening over moet gaan. Op die manier kan de impasse worden 
doorbroken.  
 
Voor het overige gelden de gebruikelijke interventiemogelijkheden uit de WVO 2020 en 
WPO. In deze wet worden geen nadere interventiemogelijkheden geïntroduceerd.  
 
 
3. Verhouding tot hoger recht 
 
Het onderhavige wetsvoorstel is ingegeven door de wens van de regering om het recht 
op onderwijs en ontwikkeling van alle leerplichtige leerlingen, in het bijzonder het recht 
op onderwijs van nieuwkomers, onder alle omstandigheden te kunnen (blijven) 
waarborgen. Ook als het aantal leerplichtige leerlingen dat zich op enig moment in ons 
land bevindt de normale spankracht van het onderwijsbestel (ver) te boven gaat.  
 
Het recht op onderwijs is onder andere vastgelegd in artikel 2 van het Eerste Protocol bij 
het Verdrag tot bescherming van de rechten van de mens en de fundamentele vrijheden 
en in artikel 28 van het Verdrag inzake de rechten van het kind. Uit deze en andere 
internationaalrechtelijke bepalingen waarin het recht op onderwijs is verankerd en 
waarbij Nederlands partij is, volgt de verplichting om een toegankelijk stelsel van 
onderwijsvoorzieningen in stand te houden. Dat stelsel moet voor een ieder die zich 
rechtmatig op het grondgebied van Nederland bevindt beschikbaar en toegankelijk zijn. 
 
In Nederland biedt artikel 23, vierde lid, van de Grondwet een uitwerking van deze 
algemene verplichting. Hierin is neergelegd dat in elke gemeente van overheidswege 
 W15047.K-2
