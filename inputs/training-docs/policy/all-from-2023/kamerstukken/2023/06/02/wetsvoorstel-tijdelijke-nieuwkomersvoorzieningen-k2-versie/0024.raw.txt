5. Uitvoering 
 
De gevolgen voor schoolbesturen, scholen en gemeenten zijn reeds beschreven in de 
toelichting van de instrumentkeuze hierboven. Het wetsvoorstel geeft de mogelijkheid 
om af te wijken van een deel van de wettelijke eisen die aan het onderwijs worden 
gesteld. De huidige situatie biedt daarvoor de rechtvaardiging. Het wetsvoorstel beoogt 
het daarmee mogelijk te maken alle leerplichtige kinderen van onderwijs te voorzien. 
 
Voorts heeft het wetsvoorstel gevolgen voor de uitvoering door de Dienst Uitvoering 
Onderwijs (DUO). DUO registreert de tijdelijke nieuwkomersvoorzieningen in het 
onderwijs, neemt namens de Minister de meldingen in ontvangst en verwerkt die 
meldingen. Daarnaast is dit wetsvoorstel expliciet gestoeld op de idee dat bij lagere 
regelgeving kan worden afgeweken van wettelijke procedures. Die afwijking zal ook 
gevolgen hebben voor de uitvoeringspraktijk van DUO. 
 
DUO heeft met betrekking tot dit wetsvoorstel een uitvoeringstoets uitgevoerd. DUO 
heeft in de UT aangegeven het wetsvoorstel uitvoerbaar te vinden. Als aandachtspunten 
wordt onder meer meegegeven dat een soortgelijke procedure als bij de TOV moet 
worden ingericht voor het verwerken van aanvragen voor een tijdelijke 
nieuwkomersvoorziening en voor het behandelen van klantvragen. Ook zal de Regeling 
register onderwijsdeelnemers en het Besluit register onderwijsdeelnemers moeten 
worden aangepast op een aantal punten. DUO blijft bij de uitwerking van de werkwijze 
en van de onder het wetsvoorstel hangende regelgeving nauw betrokken.  
 
Voor de registratie van tijdelijke nieuwkomersvoorzieningen en de leerlingen die daar 
onderwijs volgen in respectievelijk de registratie instellingen en opleidingen en het 
register onderwijsdeelnemers volgt een separaat regelgevingstraject. 
 
6. Toezicht en handhaving 
 
De inspectie toetst de kwaliteit van het onderwijs. De Wet op het onderwijstoezicht 
(Wot) is onverkort van toepassing op de tijdelijke nieuwkomersvoorzieningen. In 
tegenstelling tot de wetgeving voor tijdelijke onderwijsvoorzieningen is in dit 
wetsvoorstel de bepaling opgenomen dat een tijdelijke nieuwkomersvoorziening 
uitsluitend kan worden ingericht, indien de minister een gemeente aanwijst waarbinnen 
voor een bepaalde periode tijdelijke nieuwkomersvoorzieningen mogen worden ingericht. 
Zodra een schoolbestuur vervolgens daadwerkelijk aan de slag gaat met het inrichten 
van een tijdelijke nieuwkomersvoorziening, meldt het dit bij de minister, die de 
meldingen deelt met de inspectie. 
 
De inspectie voert haar toezichthoudende taak uit conform de Wot. Waarbij de ruimte 
die dit wetsvoorstel aan scholen biedt in acht wordt genomen. Omdat het schoolbesturen 
is toegestaan om in een tijdelijke nieuwkomersvoorziening af te wijken van een aantal 
voorschriften uit de WPO en WVO 2020, is het toezicht van de inspectie vooral gericht op 
de basiskwaliteit. Het inrichtingsplan is voorts een belangrijke bron van informatie, 
omdat het schoolbestuur daarin immers vermeldt op welke manier het de tijdelijke 
nieuwkomersvoorziening inricht, hoe de doorstroom is geregeld en hoe het 
personeelsbeleid en het onderwijsprogramma er uitzien. 
 
De inspectie heeft de uitvoerbaarheid van het wetsvoorstel getoetst en beoordeeld dat 
zij toezicht kan houden op de basiskwaliteit van de tijdelijke nieuwkomersvoorzieningen, 
met inachtneming van de bijzondere wettelijke bepalingen over het 
onderwijsprogramma, bevoegdheden en onderwijstijd. De inspectie kan voorts toezicht 
houden op het inrichtingsplan en het doorstroomperspectief en daarop handhaven. 
Omdat een tijdelijke nieuwkomersvoorziening verbonden is aan een bestaande school en 
geen eigen instellingsnummer heeft, is het oordeel van de inspectie gericht op de school 
als geheel. 
 W15047.K-2 24
