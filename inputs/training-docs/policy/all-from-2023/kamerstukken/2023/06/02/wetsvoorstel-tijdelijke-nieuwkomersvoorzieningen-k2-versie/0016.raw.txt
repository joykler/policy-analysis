afspraken, tot het maken waarvan dit wetsvoorstel eveneens verplicht, te zoeken naar 
oplossingen. Indien dat niet lukt, kunnen zij de minister om een besluit vragen om 
tijdelijke nieuwkomersvoorzieningen mogelijk te maken. Dit doen zij door de minister 
relevante informatie te verstrekken over de situatie en contact op te nemen met de 
regiocoördinatoren van het Ministerie van Onderwijs, Cultuur en Wetenschap. Sinds de 
toestroom van nieuwkomers uit Oekraïne zijn er al veelvuldig contacten tussen 
gemeente- en schoolbesturen en de regiocoördinatoren, die in de praktijk bijtijds een 
beeld hebben van de situatie. De regiocoördinatoren stellen aanvullende vragen om de 
aard en omvang van het probleem in kaart te brengen, om na te gaan of de bestaande 
kaders voldoende benut zijn om nieuwkomers naar school te krijgen en om in te 
schatten waar en hoe één of meer tijdelijke nieuwkomersvoorzieningen kunnen 
bijdragen aan een oplossing. Op basis van de verstrekte informatie en het gesprek 
adviseren zij de minister over het nemen van een besluit. 
 
Op deze plaats zij verder opgemerkt dat een ambtshalve besluit van de minister ook 
betrekking kan hebben op de schoolbesturen van scholen in aangrenzende gemeenten. 
Het is immers mogelijk dat een school die net over de gemeentegrens ligt in de praktijk 
het best kan voorzien in het onderwijs voor nieuwkomers. In dat geval voert de minister 
voorafgaand aan het nemen van een besluit ook overleg met het bestuur van de 
aangrenzende gemeente en moeten de gemeentebesturen onderling afspraken maken 
over het verdelen van de leerlingen tussen de gemeenten en over het inrichten van 
tijdelijke nieuwkomersvoorzieningen. Door aangrenzende gemeenten te betrekken in de 
besluitvorming kan de minister ervoor zorgen dat de noodsituatie wordt aangepakt op 
het niveau dat het best past bij de problematiek. Ook is het altijd mogelijk dat de 
minister verschillende aangrenzende gemeenten aanwijst. In dat geval kunnen 
gemeente- en schoolbesturen elkaar opzoeken voor samenwerking, zoals nu vaak al de 
gewoonte is. De regiocoördinatoren kunnen hierbij ondersteunen. 
 
De minister neemt een besluit op verzoek altijd met inachtneming van de geboden 
spoed. De Algemene wet bestuursrecht is van toepassing op dit besluit. Dat betekent 
bijvoorbeeld dat tegen een besluit bezwaar en beroep mogelijk is. Welke termijn de 
minister aan een besluit verbindt is mede afhankelijk van de situatie en de informatie die 
de gemeente- en schoolbesturen verstrekken. Het is mogelijk een besluit te verlengen. 
Gezien de aard van het besluit publiceert de minister dit in de Staatscourant. 
 
2.2.2 Inrichting tijdelijke nieuwkomersvoorziening in het onderwijs  
De mogelijkheid om onderwijs te volgen aan een tijdelijke nieuwkomersvoorziening is 
beperkt tot nieuwkomers, dat wil zeggen jongeren die leer- of kwalificatieplichtig zijn, 
maar nog te kort in Nederland verblijven om de Nederlandse taal voldoende te 
beheersen om mee te kunnen doen aan het reguliere onderwijs. In de praktijk gaat het 
hoofdzakelijk om minderjarige asielzoekers en vluchtelingen die nog geen of 
onvoldoende Nederlands spreken om zich zonder meer te redden in het reguliere 
onderwijs.  
 
Het uitgangspunt blijft onder alle omstandigheden dat nieuwkomers zoveel mogelijk 
moeten worden ingeschreven in het reguliere (nieuwkomers)onderwijs. Omdat tijdelijke 
nieuwkomersvoorzieningen noodmaatregelen zijn om te voorkomen dat zij helemaal 
geen onderwijs krijgen, is het niet mogelijk om nieuwkomers toe te laten die al waren 
ingeschreven in het onderwijs. Deze bepaling voorkomt dat leerlingen kunnen 
‘terugstromen’ naar een tijdelijke nieuwkomersvoorzieningen. 
 
Een ander uitgangspunt is dat leerlingen zo kort mogelijk onderwijs krijgen in een 
tijdelijke nieuwkomersvoorziening. De wet geeft een maximale termijn van twee jaar per 
leerling. Dit is echter een absoluut uiterste. Overigens kan het in de praktijk voorkomen 
dat de minister aan het bestaan van de tijdelijke nieuwkomersvoorziening een termijn 
verbindt die korter is dan twee jaar. 
 
 W15047.K-2 16
