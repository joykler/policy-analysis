Economisch herstelfonds COVID-19 (EHF) en 
Plattelandsontwikkelingsprogramma (POP)
Van 20 december 2021 tot en met 14 februari 2022 zijn de subsidieregelingen 
‘Investeringen voor groen-economisch herstel’ en ‘Samenwerken aan 
groen-economisch herstel (EHF)’ opengesteld. Beide regelingen vormen 
de Nederlandse invulling en besteding van in totaal € 52,4 mln. die vanuit 
het Economisch Herstelfonds aan Nederland beschikbaar is gesteld als 
tegemoetkoming aan de negatieve gevolgen van COVID-19. De animo voor 
de beide subsidies was erg groot.
Tegelijkertijd was 2022 het laatste jaar van het Plattelandsontwikkelings­
programma POP3+. Met provincies is daarmee een start gemaakt om de 
middelen zodanig in te zetten zodat geen Europese middelen in Brussel 
blijven liggen. Voor de maatregelen die door LNV worden uitgevoerd is 
daarvoor een inventarisatie gemaakt met verwachte vrijvallende en nog 
onbenutte middelen. Deze hebben binnen de kaders van het programma 
een herbestemming gekregen. De belangrijkste herbestemming van 
middelen is de ‘Investeringsregeling kalversector’ voor de ‘Investeringsre­
geling POP 3+’ (€ 14 mln.). Hiermee wordt deels tegemoet gekomen aan 
de grote vraag onder de investeringsregeling EHF. Daarnaast wordt met 
deze maatregel gehoor gegeven aan het verzoek van de Europese 
Commissie om met het oog op de oorlog in Oekraïne de afhankelijkheid van 
fossiele brandstoffen en synthetische meststoffen te reduceren en de 
productie van hernieuwbare energie te stimuleren.
Voedselzekerheid
In reactie op de verslechterende voedselzekerheidssituatie in een aantal 
landen in Afrika als gevolg van de oorlog in Oekraïne heeft LNV met de 
minister van Buitenlandse Handel en Ontwikkelingssamenwerking een 
tweetal ‘versnellingskamers’ met stakeholders georganiseerd. Het resultaat 
is een aantal gerichte acties om activiteiten versneld op te pakken en te 
intensiveren.
Bevordering handelstoegang en inzet handelspolitiek
LNV maakt afspraken met derde landen over het wegnemen van veterinaire 
en fytosanitaire belemmeringen voor Nederlandse agrofoodbedrijven. 
Nederland zet zich bij handelsakkoorden tussen de Europese Unie en derde 
landen in voor de belangen van de Nederlandse land- en tuinbouw met 
aandacht voor duurzaamheid,dierenwelzijn en bevordering van het gelijk 
speelveld. Samen met andere departementen monitort LNV de gevolgen 
van de Handels- en Samenwerkingsovereenkomst tussen de EU en het VK. 
Waar nodig wordt, in samenspraak met het bedrijfsleven en uitvoerende 
diensten, actie ondernomen om handelsstromen met het Verenigd 
Koninkrijk te optimaliseren.
Brede welvaart in het landelijk gebied
De politieke verantwoordelijkheid voor alle Regio Deals is met ingang van 
deze kabinetsperiode verschoven van de minister van LNV naar de minister 
van BZK. In 2022 is gewerkt aan de overdracht van de 30 bestaande deals 
van LNV naar BZK. Daarbij is afgesproken dat LNV vanwege de relatie met 
het landelijk gebied acht bestaande Regio Deals van Rijkszijde zal blijven 
coördineren onder systeemverantwoordelijkheid van het ministerie van 
BZK.
Tweede Kamer, vergaderjaar 2022–2023, 36 360 XIV, nr. 1
