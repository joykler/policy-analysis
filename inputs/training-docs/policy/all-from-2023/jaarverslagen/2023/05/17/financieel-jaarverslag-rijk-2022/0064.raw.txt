Figuur 3.2.2 Het reguliere begrotingsproces
De begroting kan buiten de reguliere momenten worden aangepast via 
een incidentele suppletoire begroting (ISB). Ook kan een al ingediende maar 
nog niet vastgestelde begroting worden aangepast via een nota van 
wijziging, zolang de Tweede Kamer hierover nog niet heeft gestemd.
De CW 2016 is in 2018 van kracht geworden. Daarin werd het budgetrecht 
van het parlement versterkt. Het kabinet heeft sindsdien meer ISB's 
ingediend om te voldoen aan het budgetrecht en om onrechtmatige 
verplichtingen en uitgaven te voorkomen. Met name sinds 2020 is het aantal 
ISB's sterk toegenomen. Het toenemende aantal incidentele begrotingen 
leidt tot een versnipperd beeld van de totale overheidsuitgaven en leidt tot 
een onvoorspelbaar proces voor het parlement. Er is immers geen vast 
moment waarop incidentele begrotingsaanpassingen worden voorgelegd.
Daarnaast gingen ISB's tijdens de coronapandemie vaak gepaard met een 
beroep op een uitzonderingsgrond in de wet. Langs deze weg kon het 
kabinet nieuw beleid uitvoeren vóórdat het parlementaire proces van de 
begrotingsaanpassing, waarin de extra verplichtingen en/of kasuitgaven 
zijn opgenomen, was afgerond.
Inzet incidentele suppletoire begrotingen
Soms komt het voor dat de verantwoordelijke vakminister vindt dat het in 
uitvoering nemen van in het begrotingsvoorstel voorzien nieuw beleid niet 
uitgesteld kan worden, omdat dit niet in het belang van het Rijk is. In artikel 
2.27 CW 2016 is daarom een clausule opgenomen die ruimte biedt om de 
uitvoering van dat beleid in gang te zetten vóór de formele inwerkingtreding 
van de begrotingswet. Hierbij gelden twee voorwaarden:
1. Er is een spoedeisend belang; uitstel van de uitvoering van het nieuwe 
beleid is niet in het belang van het Rijk; en
2. De betrokken minister heeft daarover vooraf de Kamers der Staten-
Generaal geïnformeerd.
Voor (incidentele) suppletoire begrotingen geldt dat het moment, waarop 
het aangaan van verplichtingen en/of het doen van uitgaven noodzakelijk is, 
meestal dicht op het moment van indienen ligt. In sommige gevallen is er 
zelfs een directe spanning tussen het zo snel mogelijk uitvoeren van beleid 
(liefst per direct) en het volgen van het parlementaire proces in Tweede en 
Eerste Kamer. Met andere woorden, de noodzaak tot een beroep op de 
uitzonderingsgronden is in de regel veel groter bij (incidentele) suppletoire 
begrotingsstaten dan bij de begrotingsstaten van de ontwerpbegroting.
Analyse gebruik ISB's in 2022
Zoals gezegd zijn in 2022 de ingediende ISB's geanalyseerd. In 2022 is 
hiervan opnieuw veelvuldig gebruik gemaakt. Wel is dit aantal ten opzichte 
van 2021 licht gedaald, net als het aantal keren dat een beroep is gedaan op 
Tweede Kamer, vergaderjaar 2022–2023, 36 360, nr. 1
