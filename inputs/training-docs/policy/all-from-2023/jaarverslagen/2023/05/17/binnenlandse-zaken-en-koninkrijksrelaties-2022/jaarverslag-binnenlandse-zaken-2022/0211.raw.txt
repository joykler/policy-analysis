15. Jaarverantwoording agentschap Rijksvastgoedbedrijf (RVB) per 
31 december 2022
Inleiding
Het Rijksvastgoedbedrijf is de vastgoedorganisatie van en voor de Rijks­
overheid en is als baten- lastenagentschap onderdeel van het ministerie van 
Binnenlandse Zaken en Koninkrijksrelaties. Wij zijn verantwoordelijk voor 
het beheer en de instandhouding van vastgoedobjecten in gebruik door 
de Nederlandse staat en zetten dit vastgoed onder meer in voor de realisatie 
van maatschappelijke doelen.
Door de toenemende regierol van het Rijk in de woningbouwopgave en 
de inrichting van Nederland wordt steeds vaker een beroep gedaan op het 
RVB. Voorbeelden van de opgaven die het RVB in 2022 heeft uitgevoerd zijn 
het beschikbaar stellen van rijksgebouwen voor de opvang van vluchte­
lingen, het laten realiseren van projecten voor hernieuwbare energie op 
rijksgronden en het inzetten van compensatiegronden om boeren te 
verplaatsen voor infraprojecten.
Het RVB heeft vorig jaar ook verantwoordelijkheid genomen voor andere 
ambities uit het regeerakkoord. Denk daarbij aan de opgaven rondom 
duurzaamheid. Daarnaast is sprake van enkele grote vastgoedopgaven voor 
onder andere Defensie en DJI. De voorbereidingen van de transformatie van 
het Defensievastgoed zijn het afgelopen jaar in vogelvlucht gekomen. Deze 
grote vastgoedopgaven leiden, tezamen met de reeds hoge vraag omtrent 
de reguliere productie en de grote instandhoudingsopgave, tot een fors 
toenemende werkvoorraad.
Niet alleen het aantal projecten neemt toe, ook de complexiteit groeit, met 
name ook als gevolg van de stikstofopgave. Net als vorig jaar hebben we 
daarom in 2022 – in nauw overleg met onze klanten – stevige keuzes moeten 
maken voor een realistisch werkpakket. Tegelijkertijd heeft het RVB ingezet 
op standaardisatie, snellere besluitvorming, groei van de capaciteit en 
langjarige financiële zekerheid. Dit gebeurt onder de noemer ‘Trendbreuk 
en Tempo’.
Ondanks de extreme krapte op de arbeidsmarkt is het RVB in staat geweest 
om de ambtelijke capaciteit uit te breiden naar 2.362 FTE (2021: 2.271 FTE) 
teneinde de productie te kunnen vergroten. Daarmee is de benodigde 
capaciteitsgroei, om de volledige werkvoorraad aan te kunnen, overigens 
niet behaald. Waar mogelijk wordt de markt ingezet om het gat tussen de 
werkvoorraad en beschikbare capaciteit te verkleinen, maar ook daar geldt 
dat er sprake is van beperkte capaciteit door de krappe arbeidsmarkt.
Het RVB is afgelopen jaar in staat geweest om de financiële risico’s, onder 
andere vanwege de hoge inflatie, voor een belangrijk deel te mitigeren. Zo 
zijn de energielasten € 2,2 mln. lager uitgevallen dan begroot, vanwege 
vastgeklikte energietarieven bij een verminderd kantoorgebruik. 
Daarentegen zijn de onderhoudskosten voor Rijksobjecten wel flink 
gestegen en € 15,4 mln. hoger uitgevallen dan begroot. Het  financieel
resultaat is in 2022 uitgekomen op € 4,2 mln. positief; een beperkte plus ten 
opzichte van het begrote nulresultaat.
De totale baten zijn in 2022 gestegen naar € 1,37 mld. (2021: € 1,33 mld.) en 
daarmee vrijwel in lijn met de Ontwerpbegroting 2022 (€ 1,38 mld.). De 
omzet op de producten Ingebruikgeving (excl. extern) en Instandhouding 
Tweede Kamer, vergaderjaar 2022–2023, 36 360 VII, nr. 1
