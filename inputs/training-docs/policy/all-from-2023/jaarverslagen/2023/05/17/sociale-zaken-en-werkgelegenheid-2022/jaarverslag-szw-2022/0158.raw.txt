Het onderkennen van interne fraude- en corruptierisico’s vraagt nog de 
nodige aandacht. Een aantal SZW-medewerkers heeft in 2022 een training 
gevolgd voor het maken van een strategische integriteitsrisicoanalyse. Deze 
kennis wordt gebruikt om het inzicht in fraude- en corruptierisico’s verder 
te verbeteren in 2023. 
Misbruik en oneigenlijk gebruik
SZW heeft de afgelopen jaren veel geïnvesteerd in het onderkennen van 
risico’s op misbruik en oneigenlijk gebruik (M&O) met betrekking tot 
regelingen die we (laten) uitvoeren. Desalniettemin zijn er over 2022 tekort­
komingen geconstateerd in de opzet en/of werking van het gevoerde beleid 
ter voorkoming en bestrijding van misbruik en oneigenlijk gebruik van wet- 
en regelgeving. Dit was het geval bij de eerder vermelde loondervingsap­
plicatie van de RCN-unit, de Tozo en de tijdelijke regeling aanvullende 
crisisdienstverlening COVID-19.
Voor de beheersing van de M&O-risico’s bij regelingen is een standaard 
proces ingericht. Indien er sprake is van nieuwe of gewijzigde wet- en 
regelgeving maakt SZW, in overleg met de relevante uitvoerder(s), een 
inschatting van de M&O-risico’s. Het monitoren en mitigeren van M&O-
risico’s is een continu proces. Elke regeling kent in meer of mindere mate 
zijn restrisico’s. Restrisico’s ontstaan bijvoorbeeld door afhankelijkheid van 
gegevens van derden of beperkingen in de controle op grond van de 
Algemene Verordening Gegevensbescherming (AVG).
Voorlichting door SZW en/of de uitvoerder(s) aan de aanvragers is een 
manier om de M&O-risico’s te beheersen. Verder zijn de uitvoerders 
gemachtigd om de rechtmatigheid van de aanvragen vast te stellen. Ook 
rapporteren de uitvoerders de fraudesignalen aan SZW middels de 
tweejaarlijkse signaleringsbrief fraudefenomenen die vervolgens met de 
Tweede Kamer wordt gedeeld. Ten slotte wordt SZW door de ZBO’s (via 
de verantwoordingscyclus met de ZBO’s) geïnformeerd over het aantal 
geconstateerde overtredingen met financiële benadeling, het totaal benade­
lingsbedrag, het aantal opgelegde boetes en waarschuwingen en het totaal 
opgelegde boetebedrag per uitvoerder in het jaarverslag.
Het interne, SZW-brede M&O-beleid is vernieuwd en begin 2022 
vastgesteld. Om de kwaliteit van de risico-inschattingen te verbeteren, is in 
het beleid onder andere vastgelegd dat bij regelingen met een verhoogd 
M&O-risico een multidisciplinair team verantwoordelijk is voor het maken 
van de M&O-risicoanalyse. De stand van zaken omtrent het M&O-risico 
komt expliciet aan bod bij de periodieke besprekingen van de departe­
mentale risicoanalyse in de Bestuursraad.
De noodregelingen in het kader van de coronacrisis zijn in 2020 onder hoge 
tijdsdruk tot stand gekomen. Deze noodregelingen zijn dit jaar niet meer 
nodig geweest, met uitzondering van de NOW en de Bbz-light (Besluit 
bijstandsverlening zelfstandigen, dit besluit is de opvolger van de Tozo). 
De insteek is te allen tijde geweest om deze noodregelingen, ondanks de 
tijdsdruk, rechtmatig uit te voeren en M&O zoveel mogelijk te voorkomen. 
De Tweede Kamer is door middel van dilemmabrieven in 2020 en 2021 
geregeld geïnformeerd over de moeilijke afwegingen die tijdens de crisis 
moesten worden gemaakt. In 2022 zijn dergelijke brieven niet verstuurd, 
onder meer omdat de coronacrisis na de eerste maanden van 2022 in 
rustiger vaarwater kwam. In paragraaf 6.3 «Noodregelingen in het kader van 
de coronacrisis» wordt specifieker ingegaan op de NOW en de Tozo.
Tweede Kamer, vergaderjaar 2022–2023, 36 360 XV, nr. 1
