3 Openbaarheidsparagraaf
In de kabinetsreactie op het rapport ‘Ongekend onrecht’ heeft het kabinet 
maatregelen aangekondigd gericht op actieve openbaarmaking van 
informatie en op verbetering van de informatiehuishouding bij de 
ministeries (‘Open op orde’). Ook schrijft artikel 3.5 van de Wet open 
overheid (Woo) voor dat een bestuursorgaan in de jaarlijkse begroting en 
verantwoording aandacht besteedt aan de beleidsvoornemens voor de 
uitvoering van de wet. Het doel van de Woo en de opvolging van ‘Ongekend 
onrecht’ is een open overheid, die zorgdraagt voor een adequate en toegan­
kelijke informatievoorziening op basis van een ordentelijke informatiehuis­
houding.
Sinds 2017 werkt IenW aan het verbeteren van de informatiehuishouding. 
Met de komst van de Woo, het rijksbrede generieke actieplan ‘Open op 
orde’ en de beschikbare middelen is de aanpak flink versterkt. Er is een 
nieuw IenW-breed actieplan ontwikkeld. Ook zijn actieplannen voor 
verschillende dienstonderdelen van IenW en zelfstandige bestuursorganen 
(zbo’s) opgesteld. IenW sluit daarin aan bij wat er vanuit het Rijk aan 
afspraken wordt gemaakt en maakt gebruik van de rijksbreed ontwikkelde 
voorzieningen. In de actieplannen wordt de inzet van IenW geformuleerd 
voor de drie hoofdonderdelen uit de Woo en ‘Open op orde’: actieve 
openbaarmaking, passieve openbaarmaking en verbetering van de infor­
matiehuishouding. De in de actieplannen geformuleerde ambities zijn 
afhankelijk van de beschikbare capaciteit en middelen.
Actieve openbaarmaking
Voor de actieve openbaarmaking van de 17 verplichte Woo-categorieën 
neemt IenW deel aan het interdepartementaal overleg PLOOI. Daarnaast 
verbetert IenW de processen voor en bewustwording over het openbaar 
maken van de informatiecategorieën. Vanaf 20 september 2022 worden bij 
alle Kamerstukken aan het parlement de onderliggende beslisnota’s 
openbaar gemaakt. Informatie openbaar maken is niet nieuw. IenW-dienst­
onderdelen maken informatie, zoals bijvoorbeeld (onderzoeks)rapporten, al 
jaren openbaar op hun eigen websites. Onder de Woo wordt nog meer 
informatie openbaar gemaakt. Voor deze verplicht actief openbaar te maken 
informatiecategorieën van de Woo volgt IenW de rijksbrede fasering. En 
IenW zet stappen naar het meer inzichtelijk en toegankelijk maken van de 
informatie die al openbaar is. Zo is het vuurwerkdossier op een inzichtelijke 
en toegankelijke wijze voor een breed publiek openbaar gemaakt. Net als 
de vluchtgegevens van het regeringsvliegtuig.
Passieve openbaarmaking
Documenten die (nog) niet openbaar zijn, kunnen op verzoek openbaar 
worden gemaakt: passieve openbaarmaking. Het loket ‘maatschappelijke 
correspondentie’ van IenW wordt ingezet voor het beantwoorden van de 
informatievragen aan de Woo-contactpersoon bij het kerndepartement. Bij 
meerdere dienstonderdelen en zbo’s van IenW is een Woo-contactpersoon 
benoemd. Daarmee is laagdrempelige toegang tot informatieverstrekking 
en het vinden van de juiste informatie in de organisatie van IenW verzekerd. 
Voor het kerndepartement zal daarnaast aankomend halfjaar een eerste 
evaluatie worden uitgevoerd naar de Woo-contactpersoon. Het exacte 
moment hangt hierbij af van de aantallen; die zitten op dit moment nog op 
vijf. Om te voldoen aan de toenemende vraag zet IenW in op extra capaciteit, 
deels gecentraliseerde behandeling, uniformiteit in werkwijzen en het 
opbouwen van expertise. De contacten met verzoekers van informatie 
worden geïntensiveerd om de informatiebehoefte snel scherp te krijgen. Als 
Tweede Kamer, vergaderjaar 2022–2023, 36 360 XII, nr. 1 30
