B. BELEIDSVERSLAG KONINKRIJKSRELATIES
3. Beleidsprioriteiten
Een betere toekomst voor het hele Koninkrijk
In het Koninkrijk delen we een verleden én een toekomst. Na ruim tien jaar 
economische stagnatie en de klappen van orkanen, een pandemie en 
andere crises wil Nederland op voet van gelijkwaardigheid, wederkerigheid 
en wederzijds vertrouwen zich inspannen voor een betere, hoopvolle 
toekomst voor het gehele Koninkrijk.
De inzet in 2022 was dan ook gericht op het streven naar een gelijkwaardig 
voorzieningenniveau voor Caribisch Nederland. In 2022 zijn met inzet van 
structurele middelen van € 30 mln. vanuit het Coalitieakkoord, belangrijke 
stappen gezet om de verschillen in (sociale) voorzieningen met Europees 
Nederland te verkleinen. Om de levenstandaard van de inwoners van 
Bonaire, Sint Eustatius en Saba te verbeteren, kunnen en moeten de 
overheden beter presteren. Dat geldt voor de rijksoverheid zelf (in Caribisch 
Nederland én Den Haag), de openbare lichamen en voor de samenwerking 
tussen rijksoverheid en openbare lichamen. Een belangrijke rol hierin 
spelen de bestuurlijke afspraken die in 2022 zijn gemaakt met de bestuurs­
colleges.
Voor heel Caribisch Nederland zijn er belangrijke stappen gezet met de 
inkomensmaatregelen van 1 januari 2023, zoals een verhoging van het 
minimumloon en de algemene ouderdomsverzekering (AOV). Ook zijn er 
subsidies verstrekt door het ministerie van IenW om de kosten van 
drinkwater te verlagen en door het ministerie van EZK om de kosten van 
een abonnement voor vast internet omlaag te brengen. In het Saba Package 
2.0 is vastgelegd dat er een taskforce wordt ingericht om te werken aan 
een aantal langlopende knelpunten in Caribisch Nederland die verdere 
economische ontwikkeling in de weg staan. Deze taskforce is in oktober 
2022 gestart. Hiermee worden knelpunten, zoals processen rondom de 
bancaire en notariële dienstverlening gezamenlijk aangepakt. Deze 
afspraken zijn terug te vinden in de bestuurlijke afspraken.
In 2022 was de inzet ook gericht op de drie autonome Landen. Onderdeel 
van de inzet van het kabinet is om de samenwerking met en tussen de drie 
Landen op de langere termijn te bevorderen. Hiertoe streeft het kabinet 
ernaar uitvoering te geven aan de motie van Raak c.s. (Kamerstukken II 
2018/19, 35099, nr. 23) en in gezamenlijk overleg tot een nadere invulling te 
komen van de verantwoordelijkheden van de landen afzonderlijk en het 
koninkrijk als geheel. Uitgangspunt blijft uiteraard dat de drie landen 
staatkundig autonoom zijn en een eigen verantwoordelijkheid hebben. In 
lijn met het Statuut voor het Koninkrijk der Nederlanden kunnen de landen 
rekenen op hulp en bijstand, wanneer daarom verzocht en passend binnen 
de kaders van gemaakte afspraken. Een voorbeeld van huidige samen­
werking is te vinden bij de landspakketten.
Tweede Kamer, vergaderjaar 2022–2023, 36 360 IV, nr. 1
