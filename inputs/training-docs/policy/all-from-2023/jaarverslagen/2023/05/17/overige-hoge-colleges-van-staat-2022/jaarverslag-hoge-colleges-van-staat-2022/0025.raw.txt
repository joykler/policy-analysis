3.5 Artikel 6. Kabinet van de Gouverneur van Aruba
A. Algemene doelstelling
Het Kabinet van de Gouverneur van Aruba heeft tot taak het ondersteunen 
van de Gouverneur van Aruba in zijn hoedanigheid van vertegenwoordiger 
van de Koning als hoofd van de regering van Aruba en in zijn hoedanigheid 
van vertegenwoordiger van de regering van het Koninkrijk. Gezien deze 
ondersteunende rol zijn de taken van het Kabinet een afgeleide van de taken 
en bevoegdheden van de Gouverneur, die voornamelijk zijn geregeld in 
het Het Statuut voor het Koninkrijk der Nederlanden, de Staatsregeling van 
Aruba en het Reglement voor de Gouverneur van Aruba. Het kabinet heeft 
ook tot taak het behandelen van consulaire aangelegenheden aangezien 
de gouverneur tevens bevoegdheden heeft in het kader van de verkrijging 
van het Nederlanderschap en de verstrekking van paspoorten en visa aan 
personen die woonachtig zijn in Aruba.
B. Rol en verantwoordelijkheid
De Minister van Binnenlandse Zaken en Koninkrijksrelaties (BZK) is verant­
woordelijk voor het beheer van de begroting van de Staten-Generaal en van 
de begroting van de Overige Hoge Colleges van Staat, de Kabinetten van 
de Gouverneurs en de Kiesraad. De colleges voeren zelf het beheer over hun 
begroting of hun begrotingsdeel. Over de inhoud van dit beheer zijn in 
artikel 4.4 lid 4 van de Comptabiliteitswet 2016 afspraken vastgelegd (de 
zogenoemde beheerafspraken) tussen de minister en de colleges, waarin 
recht gedaan wordt aan hun staatsrechtelijke positie.
Voor het handelen van de gouverneur als landsorgaan leggen de ministers 
van Aruba verantwoording af aan de Staten van Aruba. De gouverneur is 
als Koninkrijksorgaan verantwoordelijk aan de regering van het Koninkrijk.
De gouverneur onderhoudt contacten met de minister-president en overige 
Ministers van Aruba, de Staten, maatschappelijke organisaties en met 
ministers en andere bestuurders van de andere landen van het Koninkrijk. 
De gouverneur onderhoudt ook contacten met ambassadeurs van het 
Koninkrijk en van andere staten in de regio. De relaties met de Gouverneurs 
van Sint Maarten en Curaçao zijn geïnstitutionaliseerd en worden 
onderhouden.
Het kabinet onderhoudt contacten met andere organen van de overheid, 
zowel binnen als buiten het Koninkrijk. Bij de uitvoering van rijksregelgeving 
werkt het kabinet samen met verschillende ministeries, agentschappen en 
diensten van Nederland.
C. Beleidsconclusies
Er zijn in 2022 geen beleidswijzigingen geweest.
Tweede Kamer, vergaderjaar 2022–2023, 36 360 IIB, nr. 1 25
