B. BELEIDSVERSLAG
3. Beleidsprioriteiten
Met dit jaarverslag wordt teruggekeken op het in 2022 voorgenomen 
buitenlandbeleid, de daarbij gestelde ambities en waar mogelijk de 
behaalde resultaten.
Nederland en de wereld in 2022
Het Nederlandse buitenlandbeleid heeft als doel de landsbelangen te 
beschermen, Nederlandse burgers in het buitenland te ondersteunen, en 
de ontwikkeling van de internationale rechtsorde te bevorderen. De geopo­
litieke context waarbinnen Nederland tracht deze doelstellingen te 
realiseren is in 2022 harder en complexer geworden. Door schuivende 
geopolitieke machtsverhoudingen, groeiende instabiliteit en grotere strate­
gische afhankelijkheden is een grimmiger speelveld ontstaan.
De wereld was begin 2022 reeds een onrustige plek. Zo waren de COVID-19-
pandemie en de gevolgen ervan nog niet voorbij toen de wereld werd 
geconfronteerd met de Russische invasie van Oekraïne. Oorlog is daarmee 
na vele jaren van afwezigheid weer terug op het Europese continent. Dit had 
en heeft directe gevolgen voor Nederland, de Europese Unie (EU), de 
Noord-Atlantische Verdragsorganisatie (NAVO) en de rest van de wereld. 
ste
Sinds het einde van de 20 eeuw is het nog niet voorgekomen dat het 
buitenland zo onmiddellijk van invloed is op het binnenland en het dagelijks 
leven van de Nederlanders.
Dit geopolitieke kantelmoment heeft geleid tot een aantal besluiten die tot 
voor kort onmogelijk werden geacht. Er werd omvangrijke politieke, 
militaire, economische, financiële, humanitaire en culturele steun aan 
Oekraïne geleverd. Deze steun werd bekrachtigd tijdens de bezoeken van 
de Minister-President, de Minister van Buitenlandse Zaken, de Minister voor 
Buitenlandse Handel en Ontwikkelingssamenwerking en de Minister van 
Defensie aan Oekraïne. Eind 2022 werd besloten tot een reservering van 
EUR 2,5 miljard voor het verlengen van deze steun. In EU-verband werden 
negen santiepaketten aangenomen. De Europese afhankelijkheid van 
Russische energie is in 2022 voor het overgrote deel afgebouwd en neemt 
in 2023 snel nog verder af. Nederland heeft een leidende rol genomen op 
het gebied van het versterken van waarheidsvinding en gerechtigheid in 
Oekraïne, en zet zich zo in overleg met Oekraïne en het Internationaal 
Strafhof (ICC) in voor strafrechtelijke vervolging van begane misdaden.
Het afgelopen jaar heeft het kabinet een geïntegreerde visie aan de Kamer 
gestuurd ten aanzien van de open strategische autonomie (OSA) van de EU. 
Daarbij blijft samenwerking met bondgenoten en partners het 
uitgangspunt. Het is van groot belang de trans-Atlantische relatie te 
bestendigen, juist in deze tijd van existentiële dreigingen. De samenwerking 
met de Verenigde Staten (VS) blijft van onverminderd belang voor veiligheid 
op het Europese continent en de NAVO is de hoeksteen van onze collectieve 
verdediging. Dit neemt niet weg dat Europa meer verantwoordelijkheid 
moet nemen voor de eigen veiligheid en de behartiging van Europese 
veiligheidsbelangen.
Tweede Kamer, vergaderjaar 2022–2023, 36 360 V, nr. 1
