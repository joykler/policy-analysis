11. Koopkracht
In de reguliere koopkrachtplaatjes die in de SZW-begroting staan (boxplot 
en voorbeeldhuishoudens) wordt de verandering van het besteedbaar 
inkomen tussen 2022 en 2023 weergegeven, gecorrigeerd voor inflatie.
Bij de Begroting 2022 waren de economische vooruitzichten relatief gunstig. 
Desondanks was de verwachte koopkrachtontwikkeling ongeveer neutraal 
in 2022. Hierbij werd rekening gehouden met een beperkte inflatie van 1,8%. 
Het demissionaire kabinet was, mede gegeven de positieve economische 
vooruitzichten, terughoudend met nieuw beleid. De mediane koopkracht-
ontwikkeling werd inclusief nieuw beleid geraamd op +0,1%.
Mede door de oorlog in Oekraïne liep in 2022 de inflatie sterk op. De hoge 
inflatie betekende voor veel huishoudens een flink gestegen energiere­
kening, maar ook dagelijkse boodschappen en kleding zijn fors duurder 
geworden. De koopkrachtontwikkeling in 2022 is daarom veel negatiever 
gebleken dan vooraf gedacht. Om de gevolgen van deze onverwachte 
prijsschok voor huishoudens te dempen, heeft het kabinet diverse 
aanvullende maatregelen getroffen gedurende 2022. Het kabinet heeft in 
2022 aanvullend € 7 miljard uitgegeven om de effecten voor huishoudens 
en bedrijven te dempen. De energiebelasting is verlaagd met 60% ten 
opzichte van 2021, gemiddeld € 400 per huishouden, naast een verlaging 
van de accijnzen en diesel per 1 juli 2022. Via gemeenten konden 
huishoudens aanspraak maken op een energietoeslag van € 1.300. Dit 
bedrag kon door gemeenten verhoogd worden tot € 1.800 door € 500 uit 
de nieuwe energietoeslag in 2023 naar voren te halen. Ook zijn extra 
middelen vrijgemaakt voor energiebesparende maatregelen voor slecht 
geïsoleerde woningen.
Tweede Kamer, vergaderjaar 2022–2023, 36 360 XV, nr. 1 179
