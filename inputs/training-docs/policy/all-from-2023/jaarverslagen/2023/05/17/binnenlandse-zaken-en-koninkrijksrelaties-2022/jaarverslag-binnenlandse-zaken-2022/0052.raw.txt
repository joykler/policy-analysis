4.2 Artikel 2. Nationale Veiligheid
A. Algemene doelstelling
De Algemene Inlichtingen- en Veiligheidsdienst (AIVD) beschermt de 
nationale veiligheid. Dit doet de AIVD door tijdig dreigingen, internationale 
politieke ontwikkelingen en risico’s te onderkennen, die niet direct zichtbaar 
zijn en doet daartoe onderzoek in binnen- en buitenland. De AIVD signaleert, 
adviseert en deelt gericht informatie met samenwerkingspartners zodat 
deze de dreiging en risico’s kunnen reduceren. Waar nodig reduceert de 
AIVD zelfstandig risico’s.
B. Rol en verantwoordelijkheid
Uitvoeren
– De minister van Binnenlandse Zaken en Koninkrijksrelaties (BZK) is 
verantwoordelijk voor de taakuitvoering van de AIVD. Dit doet de AIVD 
door het tijdig onderkennen van dreigingen en risico's voor de nationale 
veiligheid en de nationale belangen in het binnen- en buitenland. De 
AIVD verricht onderzoek met behulp van bijzondere inlichtingenmid­
delen. Op basis van de bevindingen informeert en adviseert de AIVD 
de samenwerkingspartners met ambtsberichten en analyses (waaronder 
openbare publicaties). De minister van BZK legt zo veel als mogelijk in 
het openbaar verantwoording af aan de Tweede Kamer als geheel of in 
de vaste Kamercommissie BZK. Waar dat niet kan, vanwege geheim­
houdingsnoodzaak, gebeurt dit via de Commissie voor de Inlichtingen- 
en Veiligheidsdiensten (CIVD) van de Tweede Kamer.
– Voor de taakuitvoering zijn stevige waarborgen ingericht in de vorm van 
toetsing, toezicht en controle. Dit vanwege de inbreuk in de persoonlijke 
levenssfeer van mensen die de inzet van bijzondere inlichtingenmid­
delen kan hebben. Voor de inzet van een groot aantal bijzondere inlich­
tingenmiddelen is toestemming nodig van de minister van BZK. Met 
de Wet op de Inlichtingen- en Veiligheidsdiensten 2017 is na de 
toestemming van de minister en voorafgaand aan de inzet van een groot 
aantal bijzondere inlichtingenmiddelen een onafhankelijke toetsing 
nodig van de Toetsingscommissie Inzet Bevoegdheden (TIB). Daarnaast 
houdt de Commissie van Toezicht op de Inlichtingen- en Veiligheids­
diensten (CTIVD) toezicht tijdens en na afloop van de inzet van bevoegd­
heden of op andere werkzaamheden van de AIVD.
C. Beleidsconclusies
De onderzoeken van de AIVD droegen bij aan het handelingsperspectief van 
zowel publieke als private organisaties om in hun taakuitvoering nationale 
veiligheidsbelangen te behartigen, het functioneren van de democratische 
rechtsorde te waarborgen of economisch verdienvermogen in stand te 
houden.
Coalitieakkoord
In het Coalitieakkoord zijn investeringen in de AIVD opgenomen (oplopend 
tot € 86,5 mln. in 2027) om -onder een verslechterd dreigingsbeeld- de 
slagkracht van de AIVD te verbeteren en daarmee de gekende dreigingen te 
kunnen adresseren.
Tweede Kamer, vergaderjaar 2022–2023, 36 360 VII, nr. 1
