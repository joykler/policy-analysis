In de openbaarheidsparagraaf van dit jaarverslag wordt een nadere 
toelichting gegeven op de Wet open overheid (Woo), daarin wordt ingegaan 
op de actieve- en passieve openbaarmaking en de verbetering van de 
informatiehuishouding door het ministerie van BZK.
Duurzaamheid
Vanuit haar regierol heeft BZK de verduurzaming van de rijksbedrijfsvoering 
bevorderd. In 2022 is een voorstel en aanpak voor gasbesparing opgesteld, 
zijn verduurzamingsmaatregelen voor de ICT voorzieningen geformuleerd, 
heeft verduurzaming een plek gekregen binnen de nieuwe CAO van het Rijk 
en is het rijksbrede programma DenkDoeDuurzaam opgestart om in samen­
werking met alle ministeries de verduurzaming van de rijksorganisatie te 
versnellen. In de Jaarrapportage bedrijfsvoering Rijk is de voortgang op 
de duurzaamheidsdoelen uitgebreider beschreven. Het algemene beeld is 
dat er meer voortgang is gerealiseerd, maar er extra stappen nodig zijn om 
in 2030 klimaatneutraal te zijn, grondstofgebruik te reduceren en arbeids­
omstandigheden in de inkoopketen te verbeteren.
Hybride Werken
Het ministerie van BZK heeft als werkgever Rijk in 2022, in samenwerking 
met de departementen, dienstverleners en medezeggenschap, verdere 
stappen gezet in het faciliteren van het hybride werken, zoals het verder 
toesnijden van de CAO Rijk op het hybride werken, het aanpassen van de 
Arbocatalogus Rijk en het openen van enkele Rijksontmoetingspleinen waar 
rijksambtenaren kunnen aanlanden voor een werkplek of om elkaar te 
ontmoeten. Zo’n 80% van de medewerkers blijkt bij metingen zeer positief 
over het hybride werken, met name vanwege de ervaren betere werk-privé 
balans. Bijna driekwart van de medewerkers gaat maximaal twee keer per 
week naar kantoor en wil dat ook zo. Over de bijdrage van hybride werken 
aan het effectief samen werken en aan het onderhouden van een goede 
sociale verbinding met collega’s en met de organisatie zijn medewerkers 
weliswaar positief, maar in iets mindere mate met 55% en ruim 60%. Hier 
ligt ruimte voor verbetering. In 2022 is een beleidsvisie ‘Hybride werken 
2027: hybride samen werken is vanzelfsprekend’ opgesteld, om richting te 
geven aan alle betrokkenen voor de verdere verbeteringen voor het hybride 
werken. De al lopende verbetertrajecten zijn in de visie meegenomen.
Standen van de uitvoering
In de kabinetsreactie op het rapport Werk aan Uitvoering (WaU) is aan de 
Tweede Kamer de toezegging gedaan dat uitvoeringsorganisaties een 
«Stand van de Uitvoering» zullen opstellen om de aandacht voor de 
uitvoering structureel te versterken en om de voortgang op de verschillende 
domeinen van de uitvoering te kunnen volgen. Ook de kabinetsreactie op 
het rapport Ongekend Onrecht en het rapport van de Tijdelijke Commissie 
Uitvoeringsorganisaties van de Kamer hebben het belang van de uitvoering 
en dienstverlening onderstreept.
BZK heeft de Tweede Kamer geïnformeerd over de standen van de 
uitvoering 2022 via de volgende brieven:
– door de minister voor Volkshuisvesting en Ruimtelijke Ordening over 
standen uitvoering Kadaster en Dienst Huurcommissie (Stand 
Uitvoering Dienst Huurcommissie | Rapport | Rijksoverheid.nl)
– door de staatssecretaris Digitalisering en Koninkrijksrelaties over 
standen uitvoering van de Rijksdienst voor Identiteitsgegevens (RvIG) 
en Logius (Kamerbrief over Standen van de Uitvoering | Kamerstuk | 
Rijksoverheid.nl)
Tweede Kamer, vergaderjaar 2022–2023, 36 360 VII, nr. 1
