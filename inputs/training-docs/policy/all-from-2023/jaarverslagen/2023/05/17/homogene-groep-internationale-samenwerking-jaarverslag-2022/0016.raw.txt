Beleidsthema 5 
Duurzame handel en investeringen  
 
Beleidsdoelstelling 
 
Verminderen van armoede en maatschappelijke ongelijkheid, bevorderen van duurzame inclusieve 
groei wereldwijd en versterken van het internationaal verdienvermogen van Nederland. Daartoe werkt 
Nederland aan een toekomstbestendig multilateraal handels- en investeringssysteem met aandacht 
voor Maatschappelijk Verantwoord Ondernemen (MVO), versterking van de Nederlandse handels- en 
investeringspositie en aan versterking van de private sector en een verbeterd ondernemingsklimaat in 
ontwikkelingslanden.  
 
Beleidsinzet toegelicht 
 
Investeren in een toekomstbestendig handels- en investeringssysteem  
De 12e Ministeriële Conferentie (MC12) van de WTO heeft tot een breed pakket aan uitkomsten 
geleid. Het pakket omvat een multilateraal uitkomstendocument met o.a. passages over WTO-
hervorming; milieu en gender; een akkoord ter beperking van schadelijke visserijsubsidies; een 
verklaring over voedselzekerheid; een besluit om WFP-inkopen uit te zonderen van exportrestricties; 
een brede Trade & Health-verklaring; een besluit over intellectuele eigendomsrechten en vaccins en 
verlenging van het moratorium op e-commerce-tarieven. Dit pakket komt voor een groot deel overeen 
met de Nederlandse inzet voor MC12, zoals geschetst in de Gecombineerde geannoteerde agenda 
Raad Buitenlandse Zaken Handel van 3 en 12 juni (Kamerstuk 21501-02, nr. 2503). Nederland heeft 
zich binnen de EU en in contacten met derde landen veelvuldig hard gemaakt voor deze inzet. Het 
kabinet is dan ook zeer tevreden met het resultaat. Tegelijkertijd duurt de blokkade van het WTO-
beroepslichaam (om geschillen te beslechten) voort, vormen grootschalige industriële subsidies een 
bedreiging voor een mondiaal gelijk speelveld en dient handel en milieu verder geïntegreerd te worden 
in de WTO-agenda. Het kabinet blijft zich inzetten voor voortgang op deze thema’s. 
 
Bevorderen economische weerbaarheid  
De Russische inval in Oekraïne en de toenemende rivaliteit tussen de VS en China hebben de thema’s 
economische veiligheid en strategische afhankelijkheden hoog op de politieke agenda gezet. Om meer 
inzicht te krijgen in de problematiek zijn verscheidene onderzoeksprojecten uitgevoerd, waaronder 
een pilot geo-economische monitor, onderzoek naar Chinese invloed op bedrijven en businesselites in 
Nederland en onderzoek naar kritieke grondstoffen in de halfgeleiderwaardeketen. De Kamer is 
geïnformeerd over het beleid middels een Kamerbrief over strategische afhankelijkheden en 
autocratische regimes (Kamerstuk 32 735, nr. 339) en een Kamerbrief over de Kabinetsbrede inzet 
ten aanzien van de open strategische autonomie (Kamerstuk 35 982, nr. 9). In december is de 
interdepartementale Task Force Strategische Afhankelijkheden van start gegaan. Het kabinet heeft 
ook de nationale grondstoffenstrategie (Kamerstuk, 32 852, nr. 224) gepresenteerd, die als doel heeft 
om de leveringszekerheid van kritieke grondstoffen op de middellange termijn te vergroten.
