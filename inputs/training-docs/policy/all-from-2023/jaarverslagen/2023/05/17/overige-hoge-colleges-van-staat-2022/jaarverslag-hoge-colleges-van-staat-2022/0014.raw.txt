3.2 Artikel 2. Algemene Rekenkamer
A. Algemene doelstelling
De Algemene Rekenkamer is belast met het onderzoek van de ontvangsten 
en uitgaven van het Rijk. Zij heeft als doel het rechtmatig, doelmatig, 
doeltreffend en integer functioneren van het Rijk en de daarmee verbonden 
organen te toetsen en te helpen verbeteren. Daarbij toetst zij ook de 
nakoming van verplichtingen die Nederland in internationaal verband is 
aangegaan.
De wettelijke taak van de Algemene Rekenkamer als Hoog College van Staat 
is vastgelegd in artikel 76 en artikel 105.3 van de Grondwet en in de Compta­
biliteitswet 2016.
Hierin ligt enerzijds de basis van de klassieke wettelijke opdracht om jaarlijks 
de rechtmatigheid te onderzoeken van het financieel beheer van het Rijk en 
een goedkeurende verklaring te geven bij de Rijksrekening. Het wettelijk 
kader bevat naast controle op rechtmatigheid anderzijds ook de opdracht 
om de doeltreffendheid en de doelmatigheid van het gevoerde beleid te 
onderzoeken. De taken van de Algemene Rekenkamer vereisen een grond­
wettelijk geborgde, onafhankelijke positie ten opzichte van de regering en 
het parlement. Het vereist niet alleen een degelijke wettelijke basis, maar 
ook een bestendige financiële basis, die de ruimte om in onafhankelijkheid 
keuzes te kunnen maken ondersteunt.
De Algemeen Rekenkamer dient geen ander belang dan het goed en integer 
functioneren en presteren van het openbaar bestuur. De Algemene 
Rekenkamer laat op onpartijdige wijze zien hoe de rijksoverheid, inclusief 
de daaraan verbonden organen, in de praktijk functioneert en presteert en 
welke verbeteringen mogelijk zijn, ongeacht de samenstelling van het 
parlement en het kabinet. Daarmee wil zij ook een bijdrage leveren aan 
het vertrouwen van burgers dat de overheid zorgvuldig, zuinig en zinnig 
omgaat met publiek geld.
De Algemene Rekenkamer voorziet de regering, de Staten-Generaal en 
degenen die verantwoordelijk zijn voor de aan het Rijk verbonden organen 
van bruikbare en relevante informatie, aan de hand waarvan zij kunnen 
bepalen of het beleid van een minister rechtmatig, doelmatig en 
doeltreffend is uitgevoerd. Deze informatie bestaat uit onderzoeksbevin­
dingen, oordelen en aanbevelingen over organisatie, beheer en beleid en is 
in beginsel voor het publiek toegankelijk. De Algemene Rekenkamer bepaalt 
zelf welke onderzoeken zij openbaar maakt. Op de website van de Algemene 
Rekenkamer staat de actuele onderzoeksagenda.
Daarnaast rekent zij het tot haar verantwoordelijkheden om een bijdrage te 
leveren aan goed openbaar bestuur door kennisuitwisseling en samen­
werking in binnen- en buitenland. Hoofdstuk 7 van de Comptabiliteitswet 
2016 verschaft een wettelijke basis voor het uitvoeren van internationale 
werkzaamheden die aansluiten bij de wettelijke taken van de Algemene 
Rekenkamer.
Tweede Kamer, vergaderjaar 2022–2023, 36 360 IIB, nr. 1 14
