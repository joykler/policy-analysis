Economische Zaken en Klimaat
Voor de leveringszekerheid is het van belang dat de gasopslagen goed 
gevuld zijn. Het kabinet heeft een subsidieregeling voor marktpartijen 
opengesteld voor het vullen van de gasopslag in Bergermeer. Daarnaast 
heeft het kabinet voor de resterende vulbehoefte, die niet wordt gevuld door 
marktpartijen, Energie Beheer Nederland (EBN) aangewezen als partij om 
gas op te slaan in Bergermeer. De uiteindelijke kosten worden in de loop 
van volgend jaar vastgesteld. De vastgestelde kosten zullen via een opslag 
op de heffing voor gebruikers van het Nederlandse gastransportnet van 
Gasunie worden teruggevraagd.
Sociale Zaken en Werkgelegenheid
Door de oorlog in Oekraïne konden mogelijk meer bedrijven aanspraak 
maken op de regeling werktijdverkorting. Hiervoor is bij de eerste 
suppletoire begroting 2022 budget toegevoegd aan de begroting van het 
ministerie van SZW. Het blijkt echter dat het gebruik van de regeling 
werktijdverkorting niet is toegenomen. Het budget is daarom weer volledig 
afgeboekt. De uitgaven aan de kindregelingen voor Oekraïense 
ontheemden worden in 2022 op 3,1 miljoen euro ingeschat. Het gebruik 
door Oekraïense ontheemden van de kinderopvangtoeslag, het kindge­
bonden budget en de kinderbijslag is aanzienlijk lager dan eerder werd 
ingeschat.
Volksgezondheid, Welzijn en Sport
Het kabinet compenseert gemeenten voor extra kosten die zij maken in 
het sociaal domein voor Oekraïense ontheemden. Er is hiervoor 
25,5 miljoen euro uitgekeerd aan gemeenten voor 2022. Verder is er 
15 miljoen euro aan middelen gereserveerd voor 2023 op basis van een 
raming van 75.000 ontheemden in het eerste en tweede kwartaal van 2023.
Er is besloten tot het medisch evacueren van Oekraïense ontheemden uit 
ziekenhuizen in buurlanden van Oekraïne. De kosten hiervan vallen in 2022 
lager uit als gevolg van het feit dat minder medische evacuaties hebben 
plaatsgevonden dan oorspronkelijk was geraamd. De coördinatie en 
organisatie rondom de zorg voor Oekraïense ontheemden wordt aan 
Nederlandse zijde uitgevoerd door het Landelijk Coördinatiecentrum 
Patiënten Spreiding (LCPS), onderdeel van het Landelijk Netwerk Acute 
Zorg (LNAZ).
Het merendeel van de ontheemden uit Oekraïne die naar Nederland 
kwamen waren eerst onverzekerd voor medisch noodzakelijke zorg en 
maakten daarom gebruik van de subsidieregeling medisch noodzakelijke 
zorg voor onverzekerden (SOV). Sinds 1 juli 2022 is het zo dat de zorgkosten 
grotendeels via de Regeling Medische zorg voor Ontheemden uit Oekraïne 
(RMO) lopen, maar dit kan pas nadat ontheemden geregistreerd zijn in de 
Basisregistratie Personen. Indien ze (nog) niet geregistreerd staan, kunnen 
zorgverleners de zorg via de SOV-regeling declareren.
Tweede Kamer, vergaderjaar 2022–2023, 36 360, nr. 2
