Openbaarheidsparagraaf
Het Ministerie van OCW heeft in 2022, in het kader van verbetering van de 
informatiehuishouding en het transparanter maken van de organisatie, 
naast de reeds lopende trajecten, nieuwe initiatieven in gang gezet. Dit 
mede naar aanleiding van het verschijnen van het rapport Ongekend 
Onrecht en de inwerkingtreding van de Wet open overheid (Stb. 2021, 499 
en Stb. 2021, 500) op 1 mei 2022.
Binnen het ministerie zijn deze ontwikkelingen ondergebracht bij het 
programma OCW Open dat vier jaar lang werkt aan de opdrachten die 
voortkomen uit de kabinetsreacties op de rapporten Ongekend Onrecht, 
Werk aan Uitvoering en Klem tussen balie en beleid (Kamerstukken II 
2020/21, 35510, nr. 2, 29362, nr. 290 en 35387, nr. 2). Er wordt binnen dit 
programma gewerkt met een aantal deelprogramma’s, waaronder Informa­
tievoorziening en Informatiehuishouding.
Informatievoorziening
Vanuit het deelprogramma Informatievoorziening wordt meegewerkt aan 
een transparanter OCW. Door middel van het bieden en regelen van kaders, 
instructies en ondersteuning, wordt de organisatie in staat gesteld om 
voornemens, toezeggingen, afspraken en (wettelijke) verplichtingen op 
het gebied van informatieverstrekking waar te maken. Dit deelprogramma 
bestaat uit verschillende actielijnen.
Eén van die actielijnen is de implementatie van de interdepartementale 
beleidslijn om beslisnota’s bij Kamerstukken actief openbaar te maken 
(Kamerstukken II 2020/21, 28362, nr. 56). In een beslisnota zijn de overwe­
gingen, alternatieven, relevante feiten en risico’s op een rij gezet voor de 
bewindspersoon. Door bij Kamerstukken deze beslisnota’s bij te voegen 
wordt het inzichtelijk en navolgbaar op welke manier beslissingen zijn 
gemaakt. Sinds 1 juli 2021 worden beslisnota’s bij Kamerstukken over 
wetgeving en beleidsvorming meegestuurd naar de Kamer. En sinds 
Prinsjesdag 2022 geldt dit voor alle Kamerstukken.
Een tweede actielijn binnen het deelprogramma informatievoorziening 
betreft de concernbrede implementatie van de Wet open overheid (Woo). 
Per 1 mei jl. is deze wet in werking getreden, met uitzondering van de actieve 
openbaarmakingsplicht voor specifiek in de wet genoemde documenten. 
Sinds die datum wordt uitvoering gegeven aan het inwerking getreden deel 
van de Woo. Informatieverzoeken worden afgedaan volgens de nieuwe 
procedure (over kwantitatieve informatie over 2022 wordt afzonderlijk 
gerapporteerd in de Jaarrapportage Bedrijfsvoering Rijk) en uitvoering 
gegeven aan de inspanningsverplichting om informatie actief openbaar te 
maken. Er is een contactpersoon aangesteld waar burgers, bedrijven en 
instellingen terecht kunnen voor vragen over de beschikbaarheid van 
overheidsinformatie. En de begrotings- en verantwoordingsstukken 
bevatten een openbaarheidsparagraaf. Het bestuursdepartement en de 
uitvoeringsdiensten zijn bezig met de voorbereiding voor de gefaseerde 
inwerkingtreding van de actieve openbaarmakingsverplichting, die 
afhankelijk is van de ontwikkeling van Platform Open Overheidsinformatie.
Informatiehuishouding
Vanuit het deelprogramma Informatiehuishouding wordt gewerkt aan de 
uitvoering van het generieke actieplan Open op Orde (Kamerstukken II 
2020/21, 29362, nr. 291). Het gaat dan om meer om het verbeteren van 
informatiesystemen en werkprocessen. Dit gebeurt langs vier actielijnen. Er 
Tweede Kamer, vergaderjaar 2022–2023, 36 360 VIII, nr. 1
