B. BELEIDSVERSLAG
3. Beleidsprioriteiten
Inleiding
Net als in voorgaande jaren heeft het ministerie van Infrastructuur en 
Waterstaat in 2022 hard gewerkt aan een bereikbaar en veilig Nederland met 
een gezonde en duurzame leefomgeving.
Begin 2022 trad het kabinet Rutte IV aan. Naar aanleiding van het Coalitie­
akkoord stelde het ministerie van Infrastructuur en Waterstaat dit jaar voor 
het eerst het Beleidsprogramma IenW op. In dit Beleidsprogramma is voor 
en door het ministerie verder uitgewerkt wat in het Coalitieakkoord in grote 
lijnen stond beschreven. Het nieuwe kabinet maakte in het Coalitieakkoord 
onder andere 7,5 miljard euro vrij voor het ontsluiten van de nog nieuw te 
bouwen woonwijken in Nederland, waarmee de koppeling tussen 
woningbouw en infrastructuur voor het eerst in samenhang is neergezet. 
Daarnaast zijn er extra middelen voor beheer, onderhoud en vernieuwing 
van de Rijksinfrastructuur beschikbaar gesteld. Verder stelde het akkoord 
dat water en bodem sturend wordt bij ruimtelijke planvorming en werd er 
onder meer ingezet op investeringen in klimaatadaptatie en schone 
mobiliteit. Het ministerie van Infrastructuur en Waterstaat staat hiermee aan 
de lat van een aantal grote maatschappelijke opgaven, die een meer 
integrale en minder rigide benadering noodzakelijk maken, ook in de 
samenwerking met andere departementen. Tegelijkertijd moet het 
ministerie zorgdragen voor het in orde houden van de kwaliteit van de 
netwerken.
Afgelopen jaar verplaatste de coronacrisis zich meer naar de achtergrond, 
al werden de gevolgen van de crisis in verschillende sectoren nog hard 
gevoeld. In het ov en op de vliegvelden waren er gemiddeld minder 
passagiers dan pre-corona. Tegelijkertijd speelden er personeels- en capaci­
teitsproblemen, waardoor dienstverlening niet op orde was en er 
afgeschaald moest worden. Ook op de vaarwegen liep het vast. De extreme 
droogte van afgelopen zomer zorgde ervoor dat grote delen van de rivieren 
(gedeeltelijk) onbevaarbaar waren. In diezelfde zomer nam de minister het 
besluit om naar maximaal 440.000 vliegbewegingen op Schiphol te gaan, 
waarmee naar een nieuwe balans wordt gezocht tussen de kwaliteit van 
de leefomgeving, specifiek voor omwonenden, en het belang van een inter­
nationale luchthaven voor Nederland. Dit laat zien dat het ministerie 
constant de afweging maakt tussen de belangen waarvoor het verantwoor­
delijkheid draagt. De uitspraak van de Raad van State over de bouwvrij­
stelling zorgde voor onzekerheid over de toekomst van het behoud van 
bestaande en de aanleg van nieuwe infrastructuur.
Dit beleidsverslag van het ministerie van Infrastructuur en Waterstaat geeft 
een overzicht van de mijlpalen die het ministerie het afgelopen jaar heeft 
bereikt. Ook stipt het beleidsverslag gebeurtenissen aan die het jaar 2022 
voor de verschillende beleidsterreinen typeerden. In vier hoofdstukken is 
terug te lezen wat de belangrijkste resultaten van het afgelopen jaar waren. 
De eerste twee hoofdstukken gaan over de Basis op orde en Toekomstbe­
stendigheid. Daarna volgt het hoofdstuk Ambities waarmaken. Het laatste 
hoofdstuk gaat over de Randvoorwaarden van effectief beleid.
Tweede Kamer, vergaderjaar 2022–2023, 36 360 XII, nr. 1 12
