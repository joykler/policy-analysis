De digitale overheid werkt waardengedreven en open voor iedereen
De rijksoverheid vindt een open en transparante overheid zeer belangrijk. 
In de zomer van 2022 heeft de staatsecretaris de Kamer geïnformeerd over 
de uitwerking van de I-strategie Rijk, de digitalisering van de rijksoverheid 
en de belangrijkste uitdagingen voor de informatievoorziening van de rijks­
overheid voor de komende jaren. De staatssecretaris heeft bovendien in 
november 2022 de Meerjaren Departementaal informatieplannen aan de 
Kamer aangeboden (Kamerstukken II 2022/23, 26643, nr. 932). Hiermee 
geven we inzicht in de belangrijkste ontwikkelingen en plannen op het 
gebied van ICT en digitalisering. In 2022 is ook het Rijks ICT-dashboard 
verder doorontwikkeld. Naast inzicht in grote ICT-projecten bij het Rijk geeft 
het nu ook inzicht in de kosten voor beheer en onderhoud van bestaande 
ICT-systemen.
In 2021 en 2022 zijn alle websites van de rijksoverheid blijvend bewaard en 
zijn e-mails van (vertrekkende) bewindspersonen veiliggesteld. Daarnaast 
hebben we bij bijna alle kerndepartementen maatregelen genomen voor 
het veiligstellen van e-mails.
Ter vergroting van het digitaal vakmanschap hebben we, samen met de 
andere departementen vanuit de I-Strategie Rijk geïnvesteerd in monitoring 
van het personeelsverloop, kennisdeling en opleidingsaanbod voor 
(I-)professionals, om zo de kennis en competenties binnen de overheid te 
vergroten en medewerkers te behouden.
In 2022 heeft de staatssecretaris de Tweede Kamer geïnformeerd over het 
rijksbreed cloudbeleid en een daarbij behorend implementatiekader. 
Hiermee zijn voorwaarden en waarborgen aangebracht bij het gebruik van 
clouddiensten door overheidsorganisaties voor een verantwoorde en 
veilige omgang met gegevens van burgers en bedrijven.
In 2022 is voor het eerst een programmeringsplan voor de Generieke 
Digitale Infrastructuur (GDI) opgesteld waarin de activiteiten voor 2023 zijn 
beschreven en geprioriteerd. Het gaat dan om zaken als toegang tot en 
interactie met de overheid en het machtigen van anderen om namens jou 
zaken te doen met de overheid. Naast de inhoud en planning, biedt dit 
programmeringsplan inzicht in het bijbehorende budget. Het budget voor 
de GDI is in 2022 samengebracht in de centrale financiering.
Medeoverheden hebben ondersteuning gekregen voor het programma 
Basis op Orde Baseline Informatiebeveiliging Overheid. De samenwerking 
op inhoud en expertise tussen overheden is bevorderd met een 
‘cyberhulp’ samenwerkingsplatform.
We versterken de digitale samenleving in het Caribisch deel van het 
Koninkrijk
Een belangrijke toevoeging aan de digitaliseringsagenda is de verbreding 
met het Caribisch deel van het Koninkrijk. Daarvoor zijn samen met verte­
genwoordigers van de diverse delen van het Koninkrijk voorbereidingen 
getroffen om te komen tot gelijke en/of gelijkwaardige voorzieningen, waar 
mogelijk. Concreet zijn we gestart met een project om Papiamentu en 
Papiamento op te nemen in vertaalmachines en wordt de invoering van 
het Burger Service Nummer voorbereid.
Tweede Kamer, vergaderjaar 2022–2023, 36 360 VII, nr. 1
