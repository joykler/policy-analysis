B. BELEIDSVERSLAG
3. Beleidsartikelen
3.1 Artikel 1. Wetgeving en controle Eerste Kamer
A. Algemene doelstelling
De Eerste Kamer vormt samen met de Tweede Kamer de Staten-Generaal. 
De voorzitter van de Eerste Kamer is ook de voorzitter van de Verenigde 
Vergadering van de Staten-Generaal, zoals de vergadering op Prinsjesdag 
waarin de koning de troonrede voorleest.
De kerntaken van de Eerste Kamer zijn het toetsen van voorgenomen 
wetgeving als medewetgever en het controleren van het regeringsbeleid. 
De Eerste Kamer heeft als doel goede wetgeving en controle tot stand 
brengen. Dit vertaalt zich in:
– deugdelijke toetsing van de kwaliteit, de uitvoerbaarheid en de 
handhaafbaarheid van nationale en Europese ontwerpwet- en 
regelgeving;
– adequate controle van het Nederlandse regeringsbeleid;
– transparantie over de uitoefening van haar eigen taken en bevoegd­
heden en de uitvoering daarvan, en toereikende voorzieningen in een 
effectieve en efficiënte ondersteunende organisatie: de griffie;
– De Eerste Kamer vormt de voorlaatste schakel in de keten van het 
wetgevingsproces. Na aanvaarding door de Eerste Kamer bekrachtigt 
het staatshoofd wet- en regelgeving.;
– De controle op het regeringsbeleid gebeurt in interactie met de regering. 
De Eerste Kamer is betrokken bij de voorbereiding van zowel nationale 
als Europese wetgevings- en beleidsvoorstellen.
De bevoegdheden van de Eerste en Tweede Kamer op Europees terrein zijn 
dezelfde als op nationaal terrein. De Eerste Kamer
– voert onder andere overleg met de regering over de regeringsinzet bij 
de voorbereiding van Europese wetgeving;
– participeert in het kader van internationale samenwerking en parlemen­
taire diplomatie in parlementaire assemblees van internationale organi­
saties;
– onderhoudt contacten met parlementen en regeringen van andere 
Europese lidstaten.
B. Rol en verantwoordelijkheid
De Minister van Binnenlandse Zaken en Koninkrijksrelaties is verantwoor­
delijk voor het beheer van de begroting van de Staten-Generaal. De colleges 
voeren zelf het beheer over hun begroting of hun begrotingsdeel. Over de 
inhoud van dit beheer zijn in artikel 4.4, lid 4 van de Comptabiliteitswet 2016 
afspraken vastgelegd (de zogenoemde beheerafspraken) tussen de minister 
en de colleges, waarin recht gedaan wordt aan hun staatsrechtelijke positie.
C. Beleidsconclusies
Het beleid van de Eerste Kamer is in 2022 niet gewijzigd.
Tweede Kamer, vergaderjaar 2022–2023, 36 360 IIA, nr. 1
