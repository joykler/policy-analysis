B. BELEIDSVERSLAG
3. Beleidsprioriteiten
De bereikte resultaten zijn in 2022 in grote mate bepaald door de ambities 
en uitdagingen die door het nieuwe kabinet zijn beschreven in het coalitie­
akkoord. De nieuwe akkoorden die we sloten stonden centraal, zoals het 
Integraal Zorg Akkoord (IZA) en het programma Wonen, Ondersteuning en 
Zorg voor Ouderen (WOZO). Maar gezondheid is breder: dat gaat ook over 
preventie, sport en zorg voor kwetsbare mensen. Zorg moet voor iedereen 
betaalbaar, beschikbaar en bereikbaar zijn. De beschikbaarheid van zorgpro­
fessionals, het behoud van hen en hun plezier in het werk is daarbij 
essentieel. Het coalitieakkoord bracht ons ook op weg naar de versterking 
van de pandemische paraatheid. De geleerde lessen uit de coronacrisis zijn 
het vertrekpunt. Hoewel de impact van de coronacrisis in 2022 anders was 
dan in de jaren daarvoor, ging er onverminderd aandacht uit naar het 
beschermen van kwetsbare groepen en het openhouden van de 
samenleving. Tenslotte werden we ook geconfronteerd met een crisis van 
andere aard, waardoor de zorg voor vluchtelingen uit Oekraïne en het 
evacueren van mensen met een medische zorgvraag uit de omringende 
landen onze speciale aandacht had.
3.1 Zorg (akkoorden) voor de toekomst
De Wetenschappelijke Raad voor het Regeringsbeleid (WRR) heeft eind 2021 
het rapport ‘Kiezen voor Houdbare Zorg. Mensen, middelen en maatschap­
pelijk draagvlak’ gepresenteerd, waarin de urgentie van veranderingen 
1
wordt benadrukt om de zorg houdbaar te blijven houden . Er zijn 
uitdagingen doordat de zorgvraag harder stijgt door onder andere de 
vergrijzing dan de beschikbare middelen en mensen (ofwel financiële en 
personele houdbaarheid). Maar ook de verwachtingen van de samenleving 
zijn nog niet aangepast aan de toekomstige schaarste (maatschappelijke 
houdbaarheid). Het tekort aan mensen is het meest urgent, maar onze inzet 
op de drie vormen van houdbaarheid is van belang. Daarom is in 2022 met 
2
tal van partijen het Integraal Zorgakkoord (IZA) gesloten . In plaats van 
separate akkoorden ligt er nu een integraal akkoord met de vier grote 
sectoren (medisch-specialistische zorg, geestelijke gezondheidszorg, 
wijkverpleging en de huisartsen), waar alle domeinen van de zorg een 
betrokkenheid hebben. Dat is een belangrijke stap. De focus van dit akkoord 
ligt op de zorg die onder de Zorgverzekeringswet valt, waarbij ook de 
verbinding wordt gelegd met andere domeinen, zoals de langdurige zorg, 
publieke gezondheid en het sociaal domein. Met het IZA is gekozen voor 
‘passende zorg als norm’. Met het IZA wordt de brede beweging ingezet naar 
‘passende zorg’, naar samenwerking in de regio en naar een focus op 
gezondheid in plaats van ziekte. Het IZA is daarmee een belangrijke 
werkagenda voor de komende jaren. In het IZA wordt invulling gegeven aan 
diverse maatregelen uit het coalitieakkoord, zoals de versterking van de 
organisatiegraad in de basiszorg, de concentratie van hoogcomplexe zorg, 
de standaardisering van gegevensuitwisseling in de zorg en de sterkere 
sturing op effectiviteit in het basispakket.
1
 Kiezen voor houdbare zorg. Mensen, middelen en maatschappelijk draagvlak | Rapport | WRR
2
 Kamerstukken II 2021/2022, 31 765, nr. 655
Tweede Kamer, vergaderjaar 2022–2023, 36 360 XVI, nr. 1
