Openbaarheidsparagraaf
Goede informatiehuishouding en informatievoorziening zijn noodzakelijke 
elementen van onze democratische rechtsstaat. Burgers, bedrijven, NGO’s, 
het parlement, journalisten en de wetenschap moeten toegang hebben tot 
de informatie die zij nodig hebben en waar zij recht op hebben. Tijdens en 
na het maken van beleid en wetgeving worden keuzes gemaakt: die moeten 
transparant zijn. Correcte en toegankelijke informatie is ook essentieel voor 
degelijke bedrijfsvoering van de overheid zelf. Informatie is de grondstof 
waarmee ambtenaren en overheidsorganisaties hun werk doen. Het 
ministerie van BZK heeft in 2021 het programma BZK Transparant opgestart, 
met als doel het verbeteren van informatiehuishouding en informatievoor­
ziening en de implementatie van de Wet open overheid (Woo). Projectteams 
en informatiespecialisten van BZK Transparant bieden bieden kaders, 
ontwikkelen nieuwe werkwijzen en ondersteunen de (beleids)onderdelen, 
agentschappen en uitvoeringsorganisaties van het departement bij de 
stappen die nodig zijn om deze doelen te behalen.
Verbetering van de informatiehuishouding
In 2022 hebben de verschillende onderdelen van het ministerie van BZK 
plannen gemaakt voor het versterken van de informatiehuishouding en 
informatievoorziening en is een start gemaakt met de uitvoering daarvan. 
Het belang van goed informatiemanagement wordt onderkend. 
Medewerkers zoeken nog wel vaak hoe ze goed met informatie omgaan. Er 
is daarom geinvesteerd in factsheets, het geven van workshops en het 
maken een e-learning over het gebruik van het document management 
systeem Digidoc. Medewerkers ervaren Digidoc als gebruiksonvriendelijk. 
Vraagstukken rond emailarchivering en chatberichten blijken complex, iets 
wat ook andere departementen ervaren. Op het gebied van informatiesys­
temen is een onderzoek gestart om de kwaliteit van de belangrijkste 
systemen en koppelingen in beeld te brengen.
Actieve openbaarmaking
De Wet open overheid (Woo) is per 1 mei 2022 van kracht. De Woo is bedoeld 
om overheden transparanter te maken en moet ervoor zorgen dat 
overheidsinformatie beter vindbaar, uitwisselbaar, eenvoudig te ontsluiten 
en goed te archiveren is. De Woo heeft ertoe geleid dat het ministerie 
laagdrempelig te bereiken is via een zogenoemde Woo-contactpersoon. Via 
dit contactpunt is het ministerie van BZK te benaderen voor informatie­
vragen, zoals een vraag over wetgeving of over informatie die vermeld staat 
op één van de BZK-websites.
Een andere verplichting vanuit de Woo is om informatiecategorieën zoals 
convenanten en onderzoeksrapporten openbaar te maken. Vanuit het 
project openbaarmaking is in 2022 gestart met een inventarisatie naar de 
huidige processen van deze informatiecategorieën. Naar verwachting wordt 
in 2023 gestart met het verplicht actief openbaar maken van de eerste 
categorieën. Daarnaast is aansluiting gemaakt bij de interdepartementale 
afstemming over de aansluiting naar het rijksbrede platform voor openbare 
overheidsinformatie (PLOOI).
Een derde verplichting vanuit de Woo bestaat uit een inspanningsver­
plichting om informatie actief openbaar te maken. Om hierop in te spelen 
is in 2022 gewerkt aan de uitvoering van meerdere pilots met het actief 
openbaar maken van dossiers. Het doel van deze pilots is om in samen­
werking met beleidsdirecties kennis en ervaring op te doen in de werkwijze 
hoe informatie over een bepaald dossier actief openbaar te maken. Het gaat 
Tweede Kamer, vergaderjaar 2022–2023, 36 360 VII, nr. 1
