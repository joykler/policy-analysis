Nederland behoort tot de mondiale top van de meest dynamische en 
concurrerende kenniseconomieën en is ook één van de landen met de 
hoogste arbeidsproductiviteit ter wereld. Nederland staat er na de corona­
crisis relatief goed voor in internationaal perspectief. Afgemeten aan de 
ontwikkeling van het bruto binnenlands product (bbp) lijkt de veerkracht van 
de Nederlandse economie groot. Vanaf het vierde kwartaal 2019 gerekend 
is van alle grote(re) EU-landen het herstel het sterkst geweest in Nederland, 
zelfs nog sterker dan in de VS. Het kabinet zet er met het bedrijvenbeleid en 
het herstelpakket op in deze toppositie te behouden en verder te versterken 
en onze welvaart duurzaam veilig te stellen voor de toekomstige generaties. 
Om deze toppositie(s) te handhaven en te versterken zet het kabinet in op 
het realiseren van de volgende twee strategische doelen:
1. Het realiseren van innovaties die bijdragen aan de maatschappelijke 
vooruitgang, onder meer met het missiegedreven innovatiebeleid, de 
topsectorenaanpak en publiek-private onderzoekssamenwerking.
2. Een goed functionerend en maatschappelijk verantwoord bedrijfsleven 
door het waarborgen van goede randvoorwaarden voor ondernemer­
schap en innovatie.
1) Het realiseren van duurzame innovaties die bijdragen aan de 
maatschappelijke vooruitgang met het missiegedreven innovatiebeleid, 
de topsectorenaanpak en publiek-private onderzoekssamenwerking.
Innovatie is één van de belangrijkste bronnen voor economische groei, 
welvaart en vooruitgang op tal van maatschappelijke terreinen. Succesvolle 
innovaties creëren niet alleen toegevoegde waarde, maar bieden ook 
(deel)oplossingen voor de maatschappelijke vraagstukken, onder meer op 
de terreinen Energietransitie en Duurzaamheid, Landbouw, Water en 
Voedsel, Gezondheid en Zorg en Veiligheid. Dit vraagt samenwerking van 
veel partijen, bedrijven, kennisinstellingen en maatschappelijke organi­
saties in de Innovatiehelix. Om bedrijven aan te zetten tot innovatie, 
stimuleert en financiert de overheid onderzoek en ontwikkeling (R&D) bij 
publieke kennisinstellingen en bedrijven.
In november 2022 is het kabinet gekomen met een visie ‘Innovatie en 
impact’ (Kamerstuk 33 009, nr. 117). Het kabinet vindt dat de sterke kennis­
positie van Nederlandse onderzoekers en ondernemers moet leiden tot 
meer toepassingen in producten en diensten. Het Nederlandse kennis­
niveau is van wereldklasse, maar de impact van wetenschappelijk, 
toegepast en praktijkgericht onderzoek kan en moet beter. Het kabinet wil 
daarom stimuleren dat kennis meer wordt toegepast (valorisatie). De weg 
van kennis naar resultaat is geen éénrichtingsverkeer. Impact ontstaat daar 
waar onderzoekers, ondernemers en maatschappelijke organisaties met 
elkaar samenwerken.
In de Kamerbrief ‘Innovatie en impact’ stelt het kabinet zich als doel dat de 
uitgaven (publiek en privaat) aan onderzoek en ontwikkeling de komende 
jaren stijgen tot 3% van het bruto binnenlands product, zonder dat het 
private aandeel daalt. De Nederlandse uitgaven (publiek en privaat) aan 
onderzoek en ontwikkeling bedroegen in 2021 2,26% van het bruto 
binnenlands product volgens voorlopige cijfers van het CBS. Investeren in 
R&D is echter geen doel in zichzelf, maar vormt één van de fundamenten 
voor het innovatief vermogen van een land, naast een goed ondernemings­
klimaat, een goede kennisinfrastructuur, kennissamenwerking, een goed 
werkende financieringsmarkt (zie verder beleidsartikel 3 van deze 
begroting) en het beschikbaar zijn van bekwaam personeel.
Tweede Kamer, vergaderjaar 2022–2023, 36 360 XIII, nr. 1 64
