Technische mutaties
Realisatie WW
Uit de realisatie van de Werkloosheidswet (WW) blijkt dat ten opzichte van 
de Najaarsnota 35,0 miljoen euro meer is uitgegeven. De gerealiseerde 
instroom in de WW was weliswaar lager dan verwacht bij Najaarsnota, maar 
de uitstroom was nog lager en de gemiddelde uitkering was juist hoger. Hier 
zijn de uitgaven per saldo hoger uitgevallen, daarvoor wordt het uitgaven­
plafond gecorrigeerd.
Realisatie Wet Betaald Ouderschapsverlof
De uitgaven aan de Wet betaald ouderschapsverlof zijn 138,9 miljoen euro 
naar beneden bijgesteld. Dit komt doordat het gebruik lager uitviel dan 
eerder werd verwacht. De regeling is sinds augustus 2022 in werking 
getreden en de uitkering wordt (in drie periodes) na afloop van het genoten 
verlof aangevraagd. Dit kan een mogelijke verklaring waarom de volumes 
tot op heden lager uitvallen. De gemiddelde uitkeringshoogte was 
daarentegen hoger dan verwacht.
Realisatie Re-integratie
In 2022 is de onderuitputting op het premiegefinancierde re-integratie­
budget UWV uitgekomen op 16,8 miljoen euro op basis van de realisatie­
gegevens van UWV.
Realisatie WIA: Werkhervatting Gedeeltelijk Arbeidsgeschikten
Binnen de Wet werk en inkomen naar arbeidsvermogen (WIA) zijn de 
uitgaven aan de WGA-uitkering voor gedeeltelijk arbeidsgeschikten 
23,1 miljoen euro lager uitgevallen. Dit is het per saldo effect van een lager 
aantal uitkeringsjaren en een iets hogere gemiddelde uitkering.
Realisatie Wet Arbeidsongeschiktheid
De uitgaven aan de Wet Arbeidsongeschiktheid zijn 17,2 miljoen lager 
uitgevallen. Dit komt voornamelijk doordat de uitstroom iets hoger lag dan 
verwacht.
Mee-/tegenvaller: diversen
Sinds Najaarsnota 2022 zijn diverse uitgaven bijgesteld. Hieronder vallen 
bijvoorbeeld 17 miljoen euro minder uitgaven aan de Compensatieregeling 
voor de Transitievergoeding bij Langdurige Arbeidsongeschiktheid en 
12 miljoen euro meer uitgaven aan de Ziektewet.
Niet-belastingontvangsten
Mutaties tussen Miljoenennota 2022 en Najaarsnota 2022
Voor 2022 zijn de ontvangsten tussen Miljoenennota 2022 en Najaarsnota 
2022 opwaarts bijgesteld. Alle grote onderliggende mutaties zijn toegelicht 
in de Voorjaarsnota van 2022, Miljoenennota 2023 en Najaarsnota 2022.
Technische mutaties
Tweede Kamer, vergaderjaar 2022–2023, 36 360, nr. 2 106
