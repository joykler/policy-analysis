gestart met het groot achterstallig onderhoud aan scholen. Daarnaast is in 
2022 door middel van individuele bedrijfssteun vanuit BZK geïnvesteerd in 
behoud van werkgelegenheid in Curaçao.
Versterken van de rechtstaat op Aruba, Curaçao en Sint Maarten
Het versterken van de rechtsstaat en de rechtshandhaving is een autonome 
aangelegenheid van de Caribische landen. Ondersteuning vanuit Nederland 
gebeurt op basis van artikel 36 van het Statuut voor het Koninkrijk der 
Nederlanden, waarin is bepaald dat de landen binnen het Koninkrijk elkaar 
hulp en bijstand verlenen. In 2022 heeft het ministerie van BZK in nauwe 
afstemming met het ministerie van Defensie, het ministerie van Justitie en 
Veiligheid en het ministerie van Financiën de landen waar mogelijk 
ondersteund om de aanzienlijke uitdagingen op het gebied van onder 
andere drugshandel en financieel economische criminaliteit het hoofd te 
bieden. De ligging van de landen maakte dat zij ook in 2022 te kampen 
hadden met grensoverschrijdende criminaliteit. Daarnaast vormde de 
verwevenheid tussen de boven- en onderwereld een serieuze bedreiging 
voor het goed functioneren van de democratische rechtsstaat.
Aanpak van ondermijnende criminaliteit
Het Recherche Samenwerkingsteam (RST), Parket Procureur-Generaal (PPG) 
en Gemeenschappelijk Hof van Justitie (Hof) zijn net als de afgelopen jaren 
gefinancierd met als doel capaciteit in te zetten op de duurzame aanpak van 
ondermijning op Curaçao en Sint Maarten. Vanaf 2022 ontvangen het RST, 
PPG en het Hof extra gelden die zijn vrijgekomen naar aanleiding van het 
sluiten van de landspakketten (Kamerstukken II 2019/20, 35420, nr. 177 en 
nr. 186). Daarnaast is de duurzame ondermijningsaanpak uitgebreid naar 
Aruba. Omdat het land Aruba geen onderdeel uitmaakt van de Rijkswet 
openbare ministeries, is een losse onderlinge regeling tussen Nederland en 
Aruba overeengekomen.
Om de verwevenheid tussen bovenwereld en onderwereld aan te pakken 
hebben de vier landen van het Koninkrijk afspraken gemaakt over het 
ontwikkelen van bestuurlijke mogelijkheden om ondermijnende crimina­
liteit aan te pakken, zoals screening bij vergunningaanvragen of gronduit­
gifte. Aruba, Curaçao en Sint Maarten hebben in nauwe samenwerking met 
het ministerie van BZK een plan van aanpak geschreven en in 2022 zijn de 
eerste gelden hiervoor verstrekt aan de landen. Dit gaat onder andere om 
het opstellen van ondermijningsbeelden, het ontwikkelen van een bewust­
wordingscampagne en de inhuur van wetgevingscapaciteit.
Versterking grenstoezicht
De landen van het Koninkrijk zijn in 2022 gestart met de versterking van 
grenstoezicht. Op kosten van het ministerie van BZK is personeel van 
Douane Nederland en de Koninklijke Marechaussee uitgezonden naar 
Aruba, Curaçao en Sint Maarten om daar kennis over te dragen en te onder­
steunen waar nodig. In navolging van Aruba en Curaçao is dit jaar ook het 
plan van aanpak van Sint Maarten versterking grenstoezicht ondertekend 
door de staatssecretaris van BZK en de minister van Justitie van Sint 
Maarten.
De uitvoering van de plannen van aanpak is gestart in Aruba en Curaçao. 
De Nederlandse diensten kijken met tevredenheid terug op het eerste jaar 
van de uitvoering en in het bijzonder op de warme ontvangst door de lokale 
diensten. De nodige afstemming en opstartproblemen leidde wel tot 
vertraging in de uitvoering. De betrokken diensten zetten zich in om deze 
vertraging zoveel mogelijk in te lopen.
Tweede Kamer, vergaderjaar 2022–2023, 36 360 IV, nr. 1
