Om zo veilig mogelijk bij Defensie met gevaarlijke stoffen te werken is de 
Nadere Inventarisatie Gevaarlijke Stoffen (NIGS) uitgevoerd. Tevens is een 
applicatie ontwikkeld om de NIGS te ondersteunen, waardoor een beter 
beeld ontstaat over de blootstelling hieraan. Als bronmaatregel zijn dit jaar 
78 bedrijfsstoffen vervangen voor minder gevaarlijke bedrijfsstoffen.
Vastgoed
In deze kabinetsperiode wordt fors geïnvesteerd in de ontwikkeling van 
onze krijgsmacht, wat betekent dat onze organisatie de komende jaren zal 
groeien. Er wordt hierbij ook geïnvesteerd in het vastgoed van Defensie. 
Het voorbereiden van onze kazernes op de toekomst is randvoorwaardelijk 
en is vormend voor de ontwikkeling van de Defensieorganisatie. Het 
Strategisch Vastgoedplan 2022 (SVP) vormt het kader van de aanpak. De 
volgende contouren en uitgangspunten spelen hierbij een rol: operationele 
gereedstelling en inzet, personeel, verduurzaming en betaalbaarheid. Er 
wordt ingezet op een gebiedsgerichte aanpak en op perspectief voor de 
regio’s waar locaties vrijkomen. Dit met het oog op werkgelegenheid en 
de Rijksbrede opgaven voor wat betreft verduurzaming, woningbouw, 
energietransitie, natuur en landbouw, CO2-reductie en stikstofruimte. 
Fasering en deelbesluiten zijn hierbij voorzien: ambtelijke verkenning – 
bestuurlijk voornemen – besluitvorming.
In het SVP zijn de volgende projecten met een ‘bestuurlijk voornemen’ 
aangekondigd:
– De concentratie van de Luchtmobiele Brigade in (de regio) Schaars­
bergen;
– De regio Rucphen/Roosendaal, waar een oplossing wordt gezocht voor 
de ruimtevraag van het Korps Commandotroepen;
– De concentratie van de eenheden die nu in Assen en Havelte zitten;
– Het concentreren van logistieke en operationele eenheden in de 
omgeving van Soesterberg;
– Het concentreren van eenheden op de Nieuwe Haven in Den Helder;
Tot slot wordt onderzoek gedaan naar een nieuwe kazernelocatie in het 
midden van het land waar meerdere ondersteunende eenheden kunnen 
worden geclusterd;
Voor deze projecten geldt dat ze grootschalig van aard zijn en regionale en 
lokale afstemming en samenwerking vereisen. Daarnaast ligt in de 
komende periode de nadruk op de revitalisering van de Bernhardkazerne in 
Amersfoort en van de vliegbasis Woensdrecht.
Duurzaamheid
Klimaatverandering en de energietransitie hebben impact op de veiligheid 
in de wereld en daarmee op de manier waarop de krijgsmacht opereert. 
Defensie moet onder alle omstandigheden kunnen opereren en bereidt zich 
daarom voor op de veranderende dreigingen als gevolg van klimaatveran­
dering. Defensie heeft met de uitvoering van haar taken impact op milieu 
en wil de ecologische voetafdruk van de bedrijfsvoering beperken. Door 
het treffen van verstandige duurzaamheidsmaatregelen versterkt Defensie 
in zelfvoorzienend optreden en beperkt de afhankelijkheid van fossiele 
brandstoffen, bijvoorbeeld door de toepassing van duurzame energieop­
wekking met zonnepanelen op kazernes en kampementen.
Tweede Kamer, vergaderjaar 2022–2023, 36 360 X, nr. 1
