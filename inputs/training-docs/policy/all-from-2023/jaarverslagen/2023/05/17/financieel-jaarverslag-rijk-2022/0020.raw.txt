Door de hoge inflatie daalde de koopkracht van een doorsnee huishouden 
met 2,7 procent in het jaar 2022. Huishoudens in het algemeen gingen er in 
2022 dus op achteruit. Kwetsbare huishoudens werden hierbij relatief hard 
geraakt, omdat zij een relatief groot deel van hun inkomen uitgeven aan 
energie en voedsel. Om deze huishoudens te beschermen, heeft het kabinet 
historisch grote koopkrachtpakketten ingesteld, met onder andere de 
verhoging van het minimumloon, de verhoging van verschillende toeslagen 
en het instellen van het tijdelijk prijsplafond voor energie.
Uit de cijfers blijkt dat deze maatregelen huishoudens op grote schaal 
effectief ondersteunen. Het percentage personen in armoede daalde van 5,6 
procent in 2021 naar 4,7 procent in 2022. Daarnaast dreigde het aantal 
huishoudens met mogelijke betalingsproblemen op te lopen naar 1 miljoen 
in 2023. In een financiële stresstest voor huishoudens schat CPB schat in dat 
door de koopkrachtpakketten dit aantal naar verwachting 430.000 zal zijn.
Figuur 1.2.5 Verwachte aantal huishoudens met betalingsproblemen in 
2023
Bron: CPB, 'Scenario's energieprijzen', december 2022.
Hogere rente en inflatie hebben onder andere effect op huizenprijzen
Vanwege de inflatie verhoogde de Europese Centrale Bank net als andere 
centrale banken de rente. Mede door deze renteverhogingen van de centrale 
bank stegen ook verschillende rentes in de financiële markten, zoals de 
hypotheekrente en de rente op zakelijke leningen. De gemiddelde 
hypotheekrente voor nieuwe hypotheekcontracten is gestegen van 1,67 
procent in januari 2022 naar 3,51 procent in december 2022.
Voor uitstaande zakelijke leningen steeg het rentepercentage van 1,64 
procent in januari 2022 naar 2,88 procent in december 2022. Hierdoor stijgen 
voor veel bedrijven de kosten. Daarnaast vindt mogelijk een verschuiving 
in de economie plaats van minder rendabele bedrijven naar gezondere 
bedrijven, die de hogere financieringskosten wel kunnen dragen. Op de 
lange termijn is dit een gezond effect, op korte termijn kan het echter tot 
faillissementen leiden. In de ontwikkeling van het aantal faillissementen is 
deze verschuiving nog niet te zien; in 2022 was dit relatief laag.
Tweede Kamer, vergaderjaar 2022–2023, 36 360, nr. 1 20
