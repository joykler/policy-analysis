In 2022 is er € 19,8 mln. onttrokken, dit is € 4,2 mln. minder dan begroot. 
Daarnaast is er € 140,4 mln. gestort. Dit is € 70,1 mln. meer dan begroot. 
De mutaties leiden tot een nieuwe stand van de reserve van € 585,9 mln 
ultimo 2022.
27. Herverzekering leverancierskredieten 
Ontvangsten, uitgaven en verloop risicovoorziening
Het vertraagde karakter waarin schades optreden in combinatie met de 
periode waarin schades afgehandeld worden, leidde ertoe dat ondanks de 
beëindiging van de herverzekering per 1 juli 2021, het uitkeren van schades 
ook in 2022 nog doorliep.
De schade-uitkering herverzekering leverancierskredieten bedroeg in 2022 
€ 3,6 mln. en de uitvoeringskosten herverzekering leverancierskredieten 
€ 1,0 mln. De gerealiseerde premieontvangsten en schaderestituties voor 
de herverzekering leverancierskredieten bedroegen respectievelijk € 2,0 
mln. en € 1,3 mln. Het (negatieve) saldo over 2022 komt daarmee op € 1,3 
mln.
Verstrekte leningen
Lening KLM
In de tabel Overzicht verstrekte leningen staat aangegeven dat de 
Nederlandse staat in 2020 een directe lening aan KLM heeft verstrekt met 
een maximale omvang van € 1 mld. KLM maakte in 2022 gebruik van de 
mogelijkheid om kosteloos vervroegd af te lossen en heeft de uitstaande 
lening van € 277 mln. afgelost. Daarmee bedraagt de uitstaande lening na 
aflossing nul, en de opvraagbare lening € 723 mln. Gezien KLM alleen rente 
betaalt over het getrokken deel van de lening, zijn de renteontvangsten voor 
2022 na de vervroegde aflossing beneden bijgesteld.
Lening Griekenland
In 2010 had Griekenland als eerste land van de eurozone problemen om 
zichzelf te blijven financieren op de markt. Als gevolg daarvan is besloten 
de lidstaten van de eurozone samen met het IMF tot het verlenen van 
financiële steun door het verstrekken van bilaterale leningen. Deze 
zogenaamde Greek Loan Facility (GLF) bestond oorspronkelijk uit € 80 mld. 
aan bilaterale leningen van de landen van de eurozone en € 30 mld. van 
het IMF. In juli 2011 is besloten om de nog niet uitgekeerde leningen uit de 
GLF over te hevelen naar het EFSF. Vanuit de bilaterale leningen in het GLF 
is € 52,9 mld. uitgekeerd aan Griekenland. Het Nederlandse aandeel in de 
GLF was in totaal € 3,2 mld. Sinds 2012 zijn geen nieuwe leningen meer 
verstrekt en is Griekenland in 2020 gestart met het terugbetalen van de 
leningen. Eind 2022 bedraagt het Nederlandse aandeel in de GLF € 2,7 mld.
Lening Oekraïne 
Nederland heeft in 2022 een bilaterale lening verstrekt van € 200 mln. aan 
Oekraïne via een speciale kredietlijn van het IMF. Deze begrotingssteun zal 
een bijdrage leveren aan Oekraïense inspanningen om de dagelijkse 
uitgaven te financieren en daarmee de economie draaiende te houden. De 
lening neemt na een respijtperiode van 4,5 jaar na uitgifte af middels 
halfjaarlijkse terugbetalingen. Het bedrag moet 10 jaar na uitgifte terug zijn 
betaald.
Tweede Kamer, vergaderjaar 2022–2023, 36 360 IX, nr. 1 41
