Deze heffingen beogen overwinsten te belasten bij bedrijven die juist  profijt
hebben van de hoge energieprijzen. Ten derde heeft het arrest van de Hoge 
Raad over box 3 geleid tot terugbetalingen op eerder betaalde aanslagen 
(rechtsherstel) en tot lagere ontvangsten in 2022 zelf. Ten vierde is derving 
ontstaan door de beslissing om de juridische omvorming van ProRail van 
een B.V. naar een zelfstandig bestuursorgaan uit te stellen. De verwachte 
ontvangst in 2022 in de vpb, btw, en dividendbelasting ging daarmee niet 
door. Overigens is deze operatie voor de begroting als geheel budgetneu­
traal, omdat een vergelijkbare post aan de uitgavenkant optreedt.
Endogene ontwikkeling
Onder de endogene ontwikkeling van de belastingontvangsten valt bijvoor­
beeld het effect van economische groei, consumptie, loonsom of winst die 
lager of hoger is dan verwacht . Onder endogene ontwikkeling aan de 
inkomstenkant verstaan we ook mogelijke inverdieneffecten van beleid dat 
getroffen is aan de uitgavenkant van de begroting. Een belangrijk actueel 
voorbeeld hiervan zijn de eerder genoemde koopkrachtpakketten die 
huishoudens ondersteunen bij de hoge energieprijzen. Dankzij deze steun 
hebben zij meer te besteden. Dit leidt tot extra bestedingen van 
huishoudens (of in veel gevallen: minder noodzaak tot bezuinigen), wat 
doorwerkt in bijvoorbeeld de btw-ontvangsten. Er is dus sprake van een 
wisselwerking tussen de effecten van beleid en de endogene ontwikkeling. 
De gepresenteerde uitsplitsing is daarmee een benadering van een 
complexere realiteit.
De gerealiseerde belasting- en premieontvangsten pakken door endogene 
ontwikkelingen 22,5 miljard euro hoger uit dan geraamd in de Miljoe­
nennota 2022. De stijging is voor 8,0 miljard euro toe te schrijven aan de 
realisaties in 2021 die hoger waren dan geraamd. Deze afwijking wordt 
toegelicht in het Financieel Jaarverslag van het Rijk 2021. Het overige deel 
(14,5 miljard euro) is het gevolg van hogere groei van de belastingont­
vangsten in 2022 zelf.
De economische groei en daarmee de groei in de belastingontvangsten in 
2022 was ondanks de oorlog in Oekraïne sterker dan ingeschat bij de Miljoe­
nennota 2022. Deels zijn de belastingontvangsten gegroeid door deze reële 
economische ontwikkeling, maar deels ook door de stijging van het prijspeil 
(inflatie). Dit laatste zien we bijvoorbeeld terug in de ontwikkeling van de 
btw-opbrengst.
De endogene opbrengst van de loon- en inkomensheffing en de premies 
werknemersverzekeringen bedraagt in 2022 gezamenlijk 5,0 miljard euro 
meer dan verwacht, waarvan 1,8 miljard euro volgt uit de doorwerking van 
hogere ontvangsten in 2021. Tabel 2.2.3 geeft de ontwikkeling weer van 
economische indicatoren die relevant zijn voor deze belastingsoorten. Deze 
indicatoren hebben grotendeels betrekking op de arbeidsmarkt. Zowel de 
groei van de werkgelegenheid als de loonstijging was hoger dan verwacht. 
Dit leidt tot hogere ontvangsten. De omvang van de hypotheekrenteaftrek 
is juist minder gegroeid dan verwacht. Ook dit heeft een opwaarts effect op 
de belastingontvangsten, er is immers minder sprake van belastingkorting.
Tabel 2.2.3 Macro-economische variabelen relevant voor de loon- en 
inkomensheffing
MN22 FJR22 Verschil
Arbeidsvolume in arbeidsuren 0,37% 2,64% 2,27%
Contractloonstijging 2,13% 3,35% 1,22%
Tweede Kamer, vergaderjaar 2022–2023, 36 360, nr. 1 52
