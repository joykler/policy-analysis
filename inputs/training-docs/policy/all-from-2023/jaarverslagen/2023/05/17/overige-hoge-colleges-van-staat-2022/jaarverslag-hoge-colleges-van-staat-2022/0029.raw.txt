3.7 Artikel 8. Kabinet van de Gouverneur van Sint Maarten
A. Algemene doelstelling
De missie van het Kabinet van de Gouverneur van Sint Maarten is het 
ondersteunen van de gouverneur in zijn hoedanigheid van vertegenwoor­
diger van de Koning als hoofd van de regering van het land Sint Maarten 
en als vertegenwoordiger van de regering van het Koninkrijk.
De taken en bevoegdheden van de Gouverneur van Sint Maarten zijn 
opgenomen in het Statuut voor het Koninkrijk der Nederlanden, de Staats­
regeling van Sint Maarten, verschillende (organieke) Sint Maartense lands­
verordeningen, Koninkrijkswetgeving en het Reglement voor de 
Gouverneur van Sint Maarten.
Aan het feit dat de gouverneur bevoegd orgaan is tot uitvoering van de 
Rijkswet op het Nederlanderschap en van de Rijkswet Paspoortwet ontleent 
het Kabinet van de Gouverneur veel dienstverlenende, uitvoerende 
werkzaamheden. De taken en inrichting van het kabinet zijn vastgelegd in 
een instellings- en beheersbesluit, evenals in een organisatie- en forma­
tieplan.
B. Rol en verantwoordelijkheid
De Minister van Binnenlandse Zaken en Koninkrijksrelaties (BZK) is verant­
woordelijk voor het beheer van de begroting van de Staten-Generaal en van 
de begroting van de Overige Hoge Colleges van Staat, de Kabinetten van 
de Gouverneurs en de Kiesraad. De colleges voeren zelf het beheer over hun 
begroting of hun begrotingsdeel. Over de inhoud van dit beheer zijn in 
artikel 4.4 lid 4 van de Comptabiliteitswet 2016 afspraken vastgelegd (de 
zogenoemde beheerafspraken) tussen de minister en de colleges, waarin 
recht gedaan wordt aan hun staatsrechtelijke positie.
De bestuurlijke rol van de gouverneur zowel binnen Sint Maarten als 
landsorgaan, als in relatie tot het Koninkrijk als Koninkrijksorgaan brengt 
met zich mee dat door het kabinet ten behoeve van de Gouverneur op het 
gehele werkveld van deze overheden contacten worden onderhouden met 
de Staten van Sint Maarten, met ministers, andere bestuurders en instituties 
in het Koninkrijk, Sint Maarten en Nederland. De relaties met de 
Gouverneurs van Aruba en van Curaçao zijn geïnstitutionaliseerd en 
worden onderhouden.
Met name bij de uitvoering van (rijks-)wetgeving werkt het kabinet samen 
met verschillende ministeries, agentschappen en diensten. Dit zijn in het 
bijzonder de Immigratie- en Naturalisatiedienst, de Rijksdienst voor Identi­
teitsgegevens en het Ministerie van Buitenlandse Zaken. Binnen het land 
Sint Maarten heeft het kabinet intensief contact met de Staten, de Raad van 
Ministers, de Hoge Colleges van Staat en met overige landsdiensten. De 
Gouverneur van Sint Maarten heeft de procedure van de aanvraag en 
uitgifte van nationale paspoorten aan ingezetenen van Sint Maarten deels 
gemandateerd aan de landsdienst voor Burgerzaken (Census Office).
C. Beleidsconclusies
In 2022 zijn er geen wijzigingen in beleid geweest.
Tweede Kamer, vergaderjaar 2022–2023, 36 360 IIB, nr. 1 29
