Tijdelijke regeling tegemoetkoming Westhaven
De Minister van SZW stelt een tijdelijke tegemoetkoming beschikbaar voor 
werknemers in de Westhaven. Deze tegemoetkoming is voor werknemers 
die als gevolg van de sluiting van de Hemwegcentrale hun baan kwijtraken 
en daardoor inkomensverlies lijden. De subsidieregeling is op 20 mei 2020 
in werking getreden. De termijn om een aanvraag te doen is inmiddels 
gesloten.
Budgettaire ontwikkelingen
De Minister van SZW heeft bij de sluiting van de Hemwegcentrale een 
tijdelijke tegemoetkoming beschikbaar gesteld voor werknemers in de 
Westhaven. Er zijn in totaal 8 aanvragen voor een tegemoetkoming 
gehonoreerd; het gebruik is daarmee minder dan verwacht. De uitgaven 
over 2022 zijn uitgekomen op € 45.000. Dat is € 211.000 lager dan begroot.
Werkloosheidswet (WW)
De WW verzekert werknemers tegen de financiële gevolgen van 
werkloosheid. Het verlies aan inkomen kan voor een bepaalde periode 
gedeeltelijk opgevangen worden met een uitkering. Het recht op een WW-
uitkering duurt minimaal 3 maanden. De maximale duur is afhankelijk van 
het aantal jaren dat iemand heeft gewerkt voordat hij werkloos werd. De 
maximale duur is vanaf 2016 stapsgewijs – met één maand per kwartaal – 
teruggebracht van 38 maanden naar 24 maanden per 1 april 2019. Per jaar 
arbeidsverleden bouwt een werknemer de eerste tien jaar één maand recht 
op een WW-uitkering op. Vanaf tien jaar arbeidsverleden bouwt een 
werknemer met elk extra gewerkt jaar een halve maand recht op WW-
uitkering op. Voor gewerkte jaren vóór 2016 geldt een overgangsrecht. De 
WW wordt uitgevoerd door UWV. Hoofdstuk 10, Sociale fondsen SZW, gaat 
nader in op de financiering van de uitgaven aan de WW.
Budgettaire ontwikkelingen
De WW-uitgaven komen € 1.526 miljoen lager uit dan begroot. Indien 
rekening wordt gehouden met de ten tijde van de begrotingsopstelling 
geraamde loon- en prijsbijstelling (€ 105 miljoen, de post nominaal in tabel 
46) is de realisatie € 1.631 miljoen lager dan begroot.
Ten tijde van het opstellen van begroting 2022 was de verwachting dat de 
werkloosheid in 2022 zou oplopen, mede als gevolg van het aflopen van 
de coronasteunpakketten. Deze stijging heeft zich niet voorgedaan. Als 
gevolg van de economische groei en oplopende arbeidsmarktkrapte in 2022 
zijn de WW lasten ten opzichte van 2021 gedaald met € 1.082 miljoen.
Beleidsrelevante kerncijfers
In lijn met de hierboven gegeven uitleg is in tabel 49 te zien dat het aantal 
WW-uitkeringen in 2022 lager is uitgevallen dan verwacht. De instroom is 
zo'n 113 duizend uitkeringen lager uitgevallen dan verwacht. Ook het aantal 
beëindigingen is lager uitgevallen dan verwacht, met zo'n 69 duizend. Het 
lager uitgevallen aantal beëindigingen is vooral het gevolg van de lagere 
instroom.
In tabel 50 is te zien dat de werkhervatting binnen 12 maanden na instroom 
in 2022 is gestegen ten opzichte van het jaar ervoor. Dit kan grotendeels 
worden verklaard door de oplopende krapte op de arbeidsmarkt in 2022.
Tweede Kamer, vergaderjaar 2022–2023, 36 360 XV, nr. 1
