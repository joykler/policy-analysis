– Data-gedreven organisatie: de Douane wil zich in de uitvoering van zijn 
werkprocessen in hoge mate laten leiden door data en de informatie en 
kennis die daaruit kan worden afgeleid.
C. Beleidsconclusies
De algemene doelstelling komt voor de Douane tot uiting in de doelstel­
lingen voor Afdracht, Bescherming en Concurrentiepositie, de zogenoemde 
ABC-doelstellingen.
Naast de uitvoering van de reguliere handhavingstaken, in de context van 
fors gestegen goederen- en aangiftevolumes, heeft de oorlog in Oekraïne 
in 2022 een stempel gedrukt. Het leidde tot extra werkzaamheden in het 
handhaven van de verscheidene uitbreidingen van de opgelegde sanctie­
maatregelen.
De Douane heeft in 2022 in de zeehavens en op de luchthaven Schiphol in 
totaal 51.447 kilo cocaïne in beslag genomen, ten opzichte van 71.796 kilo in 
2021. Hoewel er minder cocaïne is onderschept in 2022 ten opzichte van 
2021, is het aantal bevindingen nagenoeg gelijk. Daarbij wordt voor 
Nederland juist meer in beslag genomen in Zuid-Amerika dan in 2021. Het 
opwerpen van barrières, zoals extra scancontroles, samenwerking met 
publieke en private partners en de internationale samenwerking lijkt 
vruchten af te werpen. In de luchtvracht (incl. passagiers) is 1.295 kilo 
cocaïne in beslag genomen, dat is minder dan in 2021, maar meer dan in 
de jaren daarvoor. Verder heeft de intensieve controle op post gezorgd voor 
een inbeslagname van bijna 27.000 postzendingen, vooral met synthetische 
drugs. Deze stijging hangt samen met de intensivering door de Douane op 
deze controles en mogelijk ook met de toegenomen vraag, gerelateerd aan 
de hervatte organisatie van grote feesten en dance-events.
De belangrijkste uitdagingen waarmee de Douane in 2022 en de jaren die 
erop volgen te maken heeft zijn de werving, de IT-agenda en de toename 
van het aantal uit te voeren taken.
In 2022 heeft de Douane 984 posities opengesteld, aanzienlijk meer dan 
vooraf voorzien. Dit is veroorzaakt door toename van zowel de interne 
doorstroom als de niet-leeftijdsgebonden uitstroom. Daarnaast hebben de 
sanctiemaatregelen tot extra werving geleid.
Er zijn IT-vernieuwingen gerealiseerd, zoals de geautomatiseerde afdracht­
staat en de invoering van aangepaste EORI-nummers, maar er zijn ook 
projecten die vertragen of waarvan de uitvoering wordt uitgesteld.
De Douane ziet het aantal taken toenemen, als gevolg van de inzet op de 
bestrijding van ondermijning, de sanctiemaatregelen tegen Rusland en 
Belarus en nieuwe (wetgevings)voorstellen die leiden tot nieuwe taken.
Tweede Kamer, vergaderjaar 2022–2023, 36 360 IX, nr. 1 97
