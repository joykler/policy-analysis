Een belangrijke opgave voor EZK in 2022, maar ook in de komende jaren, is 
het verminderen van de energieschaarste. Hierin zijn in 2022 al belangrijke 
stappen gezet. Spaarzaamheid van huishoudens en innovatie van 
ondernemers hebben de energievraag in 2022 met tientallen procenten 
gedrukt. Ook aan de aanbodzijde is er veel werk te verzetten om de energie­
schaarste te verminderen. De snelle groei van hernieuwbare energie­
bronnen heeft de hoeveelheid aardgas die nodig is voor 
elektriciteitsopwekking substantieel verminderd. De krachtige inzet van 
het kabinet op expansie van deze energiebronnen heeft zo bijgedragen aan 
het tegengaan van energieschaarste. Met het oog op de klimaatdoelstel­
lingen en een onafhankelijkere energievoorziening zal EZK hier de komende 
jaren op blijven inzetten. Ook de ingebruikname van twee drijvende LNG-
terminals in de Eemshaven is belangrijk geweest voor het terugdringen van 
schaarste. Mede dankzij de grotere import van LNG in Europa daalde de 
aardgasprijs na de zomer van 2022 sterk. Tegelijkertijd blijft het verloop van 
energieprijzen onzeker. Om deze onzekerheid voor huishoudens te 
verminderen en de koopkrachtdaling te beperken is daarom gekozen voor 
een prijsplafond voor energie in 2023. De prijzen die huishoudens en andere 
kleine verbruikers moeten betalen voor energie worden hiermee 
gemaximeerd. Ook voor het mkb worden de gevolgen van hoge energie­
kosten gedempt, middels de Tegemoetkoming Energiekosten (TEK).
Naast de oplopende inflatie is een belangrijk knelpunt voor de economie 
de krapte op de arbeidsmarkt. Zelfs de kentering in de conjunctuur in de 
tweede helft van 2022, die onder andere volgde uit de oplopende inflatie, 
verminderde deze krapte nauwelijks. De krapte op de arbeidsmarkt is een 
gevolg van een nog steeds krachtige economie. De krapte gaat echter 
gepaard met serieuze problemen. Het maakt het lastiger voor bedrijven om 
te groeien, bemoeilijkt publieke dienstverlening en kan belangrijke 
transities in de weg staan. Het is voor EZK belangrijk dat deze krapte een 
stimulans is voor innovatief ondernemerschap en de inzet van arbeidsbe­
sparende technologie. Dit vermindert niet alleen de krapte, maar is ook 
een belangrijke motor van economische groei.
Zonder economische groei is het niet mogelijk om de collectieve voorzie­
ningen - van de zorg, AOW en defensie tot het onderwijs - op peil te houden, 
laat staan te verbeteren. Daarnaast is productiviteitsgroei bepalend voor 
loongroei, zodat huishoudens ook de economische groei terugzien in hun 
portemonnee. Groei is daarnaast nodig voor belangrijke maatschappelijke 
transities, en voor de betaalbaarheid hiervan. EZK heeft daarom ook in 2022 
onverminderd doorgewerkt aan het verhogen van de duurzame 
economische groei voor Nederland, ook op de lange termijn. EZK streeft 
daarbij nadrukkelijk naar duurzame groei, die per saldo én op de lange 
termijn bijdraagt aan het welzijn van huidige en toekomstige generaties en 
ook in overeenstemming is met andere beleidsdoelen, zoals het mitigeren 
van klimaatverandering.
Nationaal Groeifonds
Een van de belangrijkste instrumenten van het kabinet om deze duurzame 
economische groei een impuls te geven, is via het in 2020 opgerichte 
Nationaal Groeifonds. In 2022 is het tweede advies van de adviescommissie 
Nationaal Groeifonds gepubliceerd. Het kabinet heeft op basis van dit 
Tweede Kamer, vergaderjaar 2022–2023, 36 360 XIII, nr. 1
