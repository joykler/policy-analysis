10. Jaarverantwoording agentschap Logius per 31 december 2022
Inleiding
Logius levert producten en diensten voor de digitale overheid. Daarnaast 
beheren we digitale standaarden die alle overheidsorganisaties gebruiken 
in hun digitale dienstverlening en zijn we actief betrokken bij meerdere 
afsprakenstelsels. We leveren onze diensten aan publieke dienstverleners 
zodat zij onder meer veilig digitaal post kunnen versturen, meldingen uit 
basisregistraties kunnen ontvangen en publieke dienstverleners hun 
digitale toegankelijkheid kunnen toetsen. We werken in het hart van de 
digitale overheid. Dankzij onze diensten kunnen burgers bijvoorbeeld online 
hun aangifte inkomstenbelasting doen door met DigiD in te loggen en hun 
gegevens bekijken in MijnOverheid. Ook kunnen bedrijven bijvoorbeeld 
gestandaardiseerd gegevens uitwisselen met de overheid en organisaties 
met een publieke taak. Logius werkt hiervoor nauw samen met deze 
publieke dienstverleners. Daarbij zetten we met elkaar de behoefte van 
burgers en bedrijven centraal. Onze werkwijze is dan ook gericht op het 
flexibel en wendbaar kunnen inspelen op deze behoeften om onze dienst­
verlening continue te verbeteren. Zo zorgen we samen voor een digitale 
overheid die werkt voor iedereen.
Wat is er bereikt in 2022
Burgers, bedrijven en publieke dienstverleners mogen erop vertrouwen dat 
Logius zorgt voor een beschikbare, veilige en toegankelijke digitale overheid 
die werkt voor iedereen.
Logius bevindt zich in een dynamische omgeving en heeft in 2022 op het 
niveau van de organisatie, de dienstverlening en de bedrijfsvoering diverse 
veranderingen doorgevoerd. Ook is er geïnvesteerd in de continuïteit, 
veiligheid en doorontwikkeling van de dienstverlening.
Continuïteit en veiligheid dienstverlening
Logius heeft er in 2022 weer voor gezorgd dat de dienstverlening voor 
iedereen beschikbaar, veilig en toegankelijk was. De beschikbaarheid van 
alle Logius diensten was boven de afgesproken norm. Op verschillende 
vlakken is gewerkt aan het verhogen van de veiligheid. Logius heeft bijvoor­
beeld een ketenbrede crisisoefening georganiseerd om haar ketenpartners 
voor te bereiden op de samenwerking en onderlinge afstemming als 
diensten niet beschikbaar zijn. Het Logius Security Operations Center (SOC) 
heeft in 2022 alle Logius-voorzieningen aangesloten op het Security 
Information Event Management, dat is nodig om security-incidenten snel 
en effectief af te kunnen handelen. Ook zijn in 2022 meer dan 1800 valse 
websites en apps offline gehaald of nooit online zichtbaar geweest. Hierdoor 
is de kans dat criminelen toegang krijgen tot gevoelige gegevens een stuk 
kleiner geworden.
Om de gegevens van burgers veilig te houden is het minder vaak mogelijk 
om bij DigiD met alleen gebruikersnaam en wachtwoord in te loggen. 
Steeds vaker moet hierbij een code worden ingevoerd die via SMS wordt 
ontvangen, of moet de DigiD-app worden gebruikt. Om deze overgang 
duidelijk en makkelijker te maken heeft Logius gebruikers van DigiD geïnfor­
meerd hoe zij deze extra controlestap voor het inloggen met DigiD kunnen 
aanzetten.
Tweede Kamer, vergaderjaar 2022–2023, 36 360 VII, nr. 1 158
