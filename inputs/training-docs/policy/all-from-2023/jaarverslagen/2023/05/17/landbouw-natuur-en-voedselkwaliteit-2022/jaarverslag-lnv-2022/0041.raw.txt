Biologische productie en consumptie
De Europese Commissie heeft in 2021 haar actieplan voor de ontwikkeling 
van de biologische sector uitgebracht. Hierin is de ambitie opgenomen om 
de biologische sector te laten groeien en het roept de lidstaten op tot de 
ontwikkeling van een nationale strategie met actieplan. Het Nederlandse 
‘actieplan voor groei van biologische productie en consumptie’ is op 
19 december 2022 naar de Tweede Kamer gestuurd (Kamerstuk 30252-78). 
Het plan zet in op een groei naar 15% van het landbouwareaal in 2030. Voor 
de stimulering van omschakeling naar biologische en natuurinclusieve 
landbouw is in 2023 € 13 mln en in 2024 € 13 mln gereserveerd (bij Nota van 
Wijziging, TK, 36200 XIV, bijgewerkt t/m nr. 11).
Duurzame veehouderij
LNV stimuleert en ondersteunt de transitie naar een duurzame veehouderij. 
In 2021 is het marktprogramma Verduurzaming Dierlijke Producten gestart 
om in samenwerking met de keten de vraag naar duurzame dierlijke 
producten te vergroten. De Kamer is in december 2021 geïnformeerd over 
de voortgang (kamerstuk 28 973, nr. 249). Dit is een voorbeeld waarbij de 
overheid succesvol een faciliterende rol aanneemt.
In 2019 is de Subsidieregeling sanering varkenshouderijen (Srv) op- en 
opengesteld. Doel van de regeling is om geuroverlast in veedichte gebieden 
te reduceren. Dit gebeurt door varkenshouders die dat willen te helpen bij 
het definitief beëindigen van hun varkenshouderijlocatie. De regeling is 
daarna uitgebreid met als doel stikstofreductie te realiseren. De Kamer is in 
juni 2021 geïnformeerd over de voortgang van de regeling (Kamerstuk 
28 973, nr. 244).
In 2020 zijn de Subsidiemodules brongerichte verduurzaming stal- en 
managementmaatregelen (Sbv) geïntroduceerd om veehouders te onder­
steunen bij de ontwikkeling en toepassing van innovaties voor integrale en 
brongerichte emissiereductie (ammoniak, methaan, geur en fijnstof). Van 
de Sbv is van 22 november 2021 tot en met 14 februari 2022 alleen de 
innovatiemodule opengesteld. De Kamer is op 25 november 2022 geïnfor­
meerd over de uitkomsten van de derde openstelling van de innovatie­
module. In totaal zijn 22 projecten ingediend, waarvan 12 projecten zijn 
toegewezen. Aan deze projecten is € 16.5 mln. aan subsidie toegekend. 
Daarnaast is de Kamer in dezelfde brief geïnformeerd over de verdere 
invulling van de Sbv als geheel. Nieuwe inzichten, over onder andere de 
effectiviteit van emissiearme stalsystemen in de praktijk, maken het nodig 
om opnieuw naar de subsidieregeling te kijken en te bezien hoe verdere 
openstellingen van beide modules er in de toekomst uit kunnen zien, of dat 
wellicht ondersteuning van innovatie in een andere vorm wenselijk is.
LTO Noord en Zorg om Boer en Tuinder (ZOB) hebben een driejarenpro­
gramma ‘de mens achter de ondernemer’ (2022-2024) ingediend voor het 
verkrijgen van subsidie. LNV heeft 65% subsidie verstrekt, zijnde € 835.000 
(incl. BTW). Het programma heeft de volgende doelstellingen: enerzijds 
het bespreekbaar maken van mentale gezondheid in de agrarische sector 
en meer aandacht voor het thema preventie en, anderzijds, het versterken 
van de weerbaarheid van ondernemers om mentale gezondheidspro­
blemen te voorkomen.
Het driejarenprogramma is een vervolg op activiteiten die in de voorgaande 
jaren hebben plaatsgevonden, met als doel om de kloof tussen de 
agrarische ondernemer en de psychosociale hulpverleningsinstanties te 
verkleinen. Ook daarvoor heeft LNV subsidie verstrekt. 
Tweede Kamer, vergaderjaar 2022–2023, 36 360 XIV, nr. 1
