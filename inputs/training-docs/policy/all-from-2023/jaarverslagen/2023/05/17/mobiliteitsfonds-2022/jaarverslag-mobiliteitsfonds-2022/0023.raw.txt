D. Toelichting op de artikelonderdelen
12.01 Exploitatie
Motivering
Met exploitatie streeft IenW naar een veilig en optimaal gebruik van de 
beschikbare weginfrastructuur en het bereiken van een voorspelbare en 
betrouwbare reistijd van deur tot deur op de meest duurzame manier en 
met oog voor de leefomgeving. Daarmee worden de verkeersveiligheid, 
bereikbaarheid en leefbaarheid in Nederland bevorderd.
Producten
De uitgaven voor de exploitatie hebben betrekking op het verzamelen en 
verspreiden van verkeersdata en op besturingssoftware voor informatiepa-
nelen en andere apparatuur. Samen met de weginspecteurs van RWS 
resulteert dit in:
– Verkeersbegeleiding bij grote drukte, inclusief grootschalige 
evenementen en crisissituaties zoals bij een weeralarm;
– Hulpverlening, bevorderen doorstroming en informatievoorziening bij 
pech en ongevallen (incidentmanagement);
– Maatregelen ter bevordering van gedisciplineerd en sociaal weggedrag, 
bijvoorbeeld ter voorkoming van het negeren van rode kruizen en vlucht-
strookparkeren;
– Voorlichting over rijkswegen, zoals voorlichting over de gevolgen van 
wegwerkzaamheden.
De meeste van deze maatregelen worden ingezet vanuit vijf regionale 
verkeerscentrales en een landelijke verkeerscentrale. Hierbij wordt het rijks­
wegennet in samenhang met het regionale wegennet beschouwd door 
toepassing van gebiedsgericht verkeersmanagement waarbij wordt ingezet 
op regionale samenwerking.
De activiteiten die door RWS centraal worden uitgevoerd, worden bekostigd 
uit het budget voor netwerkgebonden kosten. De verdeling naar onder meer 
exploitatie, onderhoud en vernieuwing is extracomptabel inzichtelijk 
gemaakt in de bijlage 'Instandhouding'.
Meetbare gegevens
Tabel 11 Specificatie bedieningsareaal m.b.t verkeersmanagement
Realisatie Realisatie Realisatie Realisatie Realisatie Begroting 
Areaalomschrijving Eenheid Toelichting
2018 2019 2020 2021 2022 2022
1
Verkeerssignalering km op rijbaan 2.781 2.839 2.890 2.914 2.931 2.904 1
Verkeerscentrales aantal 6 6 6 6 6 6
Spitsstroken km 319 310 310 308 308 310 2
1 De waarde die gepubliceerd is in de ontwerpbegroting 2021 is hier opgenomen.
Bron: Rijkswaterstaat, 2022
Toelichting
1. In 2022 is er geen verkeerssignalering (de matrixborden boven de weg) 
bijgekomen. De voorziene toename door ingebruikname van de twee 
nieuwe knooppunten ter aansluiting op de Rijnlandroute is doorge­
schoven naar 2024. De toename van het totaalcijfer heeft een admini­
stratieve oorzaak: de signalering op de A73 bij de Roer- en 
Swalmentunnel bleek niet goed in de systemen te staan. Dat is in 2022 
verbeterd in de data-administratie;
Tweede Kamer, vergaderjaar 2022–2023, 36 360 A, nr. 1 23
