voorgaande jaren). Anderzijds bevat dit deel van de saldibalans de post 
openstaande verplichtingen. Deze post geeft inzicht in de toekomstige 
kasstromen. Openstaande verplichtingen kunnen leiden tot uitgaven ten 
laste van begrotingen van volgende jaren. De extracomptabele rekeningen 
worden met behulp van diverse tegenrekeningen in evenwichtsverband 
geboekt.
Waarderingsgrondslagen 
Uitgaven, ontvangsten, verplichtingen en mutaties op balansrekeningen in 
vreemde valuta worden gedurende het jaar met behulp van een vaste 
verrekenkoers (de corporate rate) omgerekend naar EUR. De corporate rate 
2022 van de US Dollar (USD) was per 1 januari 2022 vastgesteld op 1 USD 
= 0,85 EUR en is gedurende het jaar nog 4 keer bijgesteld (1 april 0,91 ‒ 1 
augustus 0,986 ‒ 1 oktober 1,047 en 4 december 0,95). Voor 2023 is deze 
0,95 EUR.
Alle ODA-ontvangsten (zowel op de BHOS als de BZ begroting) worden 
verantwoord op het artikel 5.21 ‘Ontvangsten OS’ van de BHOS begroting. 
Non-ODA ontvangsten worden waar van toepassing verantwoord op 
respectievelijk artikel 2.4 ‘Restituties programma’s op de BZ begroting dan 
wel op artikel 5.23 ‘Diverse ontvangsten non-ODA’ op de BHOS begroting.
De liquide middelen en extracomptabele balansrekeningen voor 
vorderingen, voorschotten, deelnemingen en openstaande verplichtingen 
worden per 31 december gewaardeerd tegen de corporate rate van het 
volgende boekjaar. De herwaardering die hieruit voortvloeit is verwerkt in 
de kas- en verplichtingenstroom van het afgelopen jaar.
Extracomptabele vorderingen zijn de per balansdatum bestaande rechten 
om geldmiddelen te ontvangen van een wederpartij die niet tot het Rijk 
behoort. Voor de geconditioneerde vorderingen geldt de nominale waarde. 
De deelnemingen zijn gewaardeerd op basis van het gestorte kapitaal. De 
overige in de saldibalans en de toelichting opgenomen bedragen zijn 
gewaardeerd tegen de nominale waarde.
Tweede Kamer, vergaderjaar 2022–2023, 36 360 V, nr. 1
