4.8 Artikel 8 Oudedagsvoorziening
A. Algemene doelstelling
De overheid biedt een basispensioen aan personen die de pensioengerech­
tigde leeftijd hebben bereikt. De overheid stimuleert de opbouw van en stelt 
kaders voor de houdbaarheid van aanvullende arbeidspensioenen en 
draagt zorg voor toezicht op de naleving daarvan.
Het kabinet vindt dat iedere gepensioneerde een basispensioen dient te 
hebben. Daarom verschaft zij een basispensioen (AOW) aan diegenen die 
de AOW-gerechtigde leeftijd hebben bereikt. Dit is de eerste pijler van het 
Nederlandse pensioenstelsel. Daarnaast bevordert de overheid het 
opbouwen van toekomstbestendige aanvullende pensioenen, zodat 
werknemers na hun pensionering niet te maken krijgen met een grote 
inkomensachteruitgang. Momenteel bouwt ruim 87% van de werknemers 
een aanvullend arbeidspensioen op door verplichte deelname aan pen-
sioenregelingen die vertegenwoordigers van werkgevers en werknemers 
meestal beheren. Dit betreft de tweede pijler van het Nederlandse pen-
sioenstelsel. Met regelgeving en toezicht waarborgt de overheid een 
zorgvuldig beheer van de ingelegde pensioengelden. In de derde pijler van 
het pensioenstelsel kunnen mensen facultatief op eigen initiatief 
individuele pensioenproducten afsluiten.
De overheid biedt inkomensondersteuning aan AOW-gerechtigden 
(IOAOW) en biedt een overbruggingsuitkering aan mensen die per 1 januari 
2013 reeds deelnemen aan een vut- of prepensioenregeling of een daarmee 
vergelijkbare regeling en die zich niet hebben kunnen voorbereiden op de 
verhoging van de AOW-gerechtigde leeftijd (OBR).
Inwoners van Caribisch Nederland die de AOV-gerechtigde leeftijd hebben 
bereikt, ontvangen een basispensioen op grond van de Algemene Ouder­
domsverzekering (AOV).
B. Rol en verantwoordelijkheid
De Minister financiert de inkomensondersteuning met begrotingsgefinan-
cierde uitkeringsregelingen. Bij de premiegefinancierde uitkeringsrege­
lingen en de aanvullende arbeidspensioenen regisseert de Minister. Zij is in 
deze rollen verantwoordelijk voor:
– de vormgeving, het onderhoud en de werking van het stelsel van wet- 
en regelgeving;
– de vaststelling van het niveau van de uitkeringen van de onderscheiden 
regelingen voor zover de overheid hier zelf verantwoordelijkheid voor 
draagt;
– de sturing van en het toezicht op de rechtmatige, doeltreffende en 
doelmatige uitvoering door de SVB;
– de vormgeving van het toezicht met betrekking tot de arbeidspensioenen 
door De Nederlandsche Bank (DNB) en de Autoriteit Financiële Markten 
(AFM);
– de organisatie van de eigen uitvoering binnen het verband van de 
Rijksdienst Caribisch Nederland (RCN).
Tweede Kamer, vergaderjaar 2022–2023, 36 360 XV, nr. 1
