Bruto en netto zorguitgaven onder Uitgavenplafond Zorg
Onder het Uitgavenplafond Zorg zijn er ook ontvangsten. Dit betreft de 
betalingen uit hoofde van het eigen risico binnen de Zvw 
en de eigen bijdragen in de Wlz, die samen worden gerekend tot de niet-
belastingontvangsten. De totale bruto zorguitgaven minus deze niet-belas­
tingontvangsten vormen de netto zorguitgaven.
Financiering van de zorguitgaven en de sociale fondsen
Dit betreft de financiering van de zorguitgaven die toegerekend worden aan 
het Uitgavenplafond Zorg. Het grootste deel van de zorguitgaven betreft 
uitgaven in het kader van de Zorgverzekeringswet (Zvw) en de Wet 
langdurige zorg (Wlz). Het overige loopt via de rijksbegroting.
De collectieve zorguitgaven worden gefinancierd uit premies (nominale 
Zvw-premie, inkomensafhankelijke bijdrage Zvw- en Wlz-premie), belas­
tingmiddelen (rijksbijdragen) vanuit de begroting (rijksbijdrage voor de 
financiering van de verzekering voor jongeren onder de 18 jaar, Bijdrage in 
de Kosten van Kortingen (BIKK) en rijksbijdrage Wlz), de eigen betalingen 
in de Zvw en de eigen bijdragen in de Wlz.
De Zvw en de Wlz zijn verzekeringen waar iedere volwassen ingezetene in 
Nederland verplicht premie voor betaalt en aanspraken aan ontleent. Een 
deel van de financiering loopt via de sociale fondsen, het Zorgverzekerings­
fonds (Zvf) en het Fonds langdurige zorg (Flz). Deze fondsen maken geen 
onderdeel uit van de rijksbegroting, maar behoren wel tot de overheid. 
Veranderingen in de financiële positie van de fondsen hebben daarom 
invloed op het EMU-saldo. De fondsen worden gevoed met premies die 
door het kabinet worden vastgesteld (de inkomensafhankelijke bijdrage 
Zvw en de Wlz-premie) en de rijksbijdragen. De rijksbijdragen vallen onder 
de begrotingsgefinancierde uitgaven. Ook een eventueel exploitatietekort 
in het Zvf of Flz kan worden gezien als financiering van de zorguitgaven. 
Het exploitatiesaldo van de fondsen telt mee in het EMU-saldo en de EMU-
schuld van het Rijk. Het Rijk moet hiervoor (meer of minder) lenen.
De nominale Zvw-premie wordt niet door het kabinet vastgesteld, maar 
door de zorgverzekeraars zelf en wordt rechtstreeks door burgers aan hen 
betaald. Het Zvf werkt als een vereveningsfonds voor zorgverzekeraars, dat 
moet zorgen voor een gelijk speelveld. Uit het Flz worden de aanspraken 
betaald die burgers en instellingen hebben op grond van de Wlz. In 
paragraaf 5 wordt nader ingegaan op de financiering van de zorguitgaven.
Tweede Kamer, vergaderjaar 2022–2023, 36 360 XVI, nr. 1
