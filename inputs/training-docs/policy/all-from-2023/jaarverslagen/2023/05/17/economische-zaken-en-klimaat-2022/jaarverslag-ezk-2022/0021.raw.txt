Regionale ontwikkelingen
Provincies, gemeenten en andere regionale stakeholders zoals ROM’s zijn 
belangrijke partners bij thema’s als het Missiegedreven Topsectoren- en 
innovatiebeleid (MITB), de energietransitie, verduurzaming van de 
industrie, scholing, digitalisering van het mkb en het benutten van 
innovaties. Door gezamenlijk op te trekken wordt de effectiviteit van zowel 
het EZK-beleid als dat van de regionale overheden versterkt. In 2022 zijn 
regionale partners, met name provincies en ROM’s, betrokken bij het 
Actieplan Innovatie & Valorisatie. In dit actieplan is de cruciale rol van regio’s 
in het innovatiebeleid voor valorisatie en de aansluiting van het mkb geduid. 
In de uitvoering van het actieplan komen de ROM’s nadrukkelijker in beeld 
doordat meer aandacht wordt besteed aan bovenregionale samenwerking. 
Voorts hebben EZK en provincies eind 2022 afgesproken om de gezamen­
lijke financiering van de Mkb-innovatiestimulering Regio en Topsectoren in 
2023 te continueren.
De energietransitie, de transitie naar een circulaire economie, de ontwik­
keling van campussen: allemaal vragen ze om voldoende ruimte. Een goede 
ruimtelijke inrichting, waarin ruimte is én blijft voor economische activi­
teiten, is belangrijk voor onze welvaart. In 2022 is het programma werklo­
caties aangekondigd, gericht op het samen met provincies 
toekomstbestendig maken van werklocaties. Het in samenwerking met BZK 
opgezette programma werkt langs een aantal programmalijnen, waaronder 
het borgen van voldoende ruimte voor economie, het verduurzamen en 
innoveren van bestaande bedrijventerreinen en het clusteren van groot­
schalige bedrijfsvestigingen.
De hoogwaardige technologische productie in de Brainportregio versterkt 
onze eigen internationale concurrentiepositie, de Europese interne markt en 
geopolitieke autonomie van Nederland en Europa. Het behoud van deze 
internationale positie is ook van belang voor economische groei in 
Nederland, maar is zeker geen vanzelfsprekendheid. Daarom is in 2022 met 
de Brainportregio afgesproken een strategische agenda op te stellen, die 
zichtbaar maakt hoe economische inhoud, functies en ruimtegebruik zich tot 
elkaar verhouden in het vestigingsklimaat. Principebesluiten worden door 
EZK gecoördineerd vanuit het Bestuurlijk Overleg Brainport. Daardoor 
konden het kabinet en de Brainportregio afspreken om tot 2030 bijna € 1,6 
mld te investeren in regionale ontwikkeling en mobiliteit.
Digitale economie
Een succesvolle transitie naar een digitale economie behoort tot de strate­
gische doelen van EZK. De Nederlandse uitgangspositie is uitstekend: onze 
digitale infrastructuur is van wereldklasse, we hebben ecosystemen met 
succesvolle startups, scale-ups en innovatieve Nederlandse techbedrijven 
en een unieke traditie van publiek-private samenwerking. Daardoor behoort 
Nederland volgens verschillende indices tot de best presterende digitale 
economieën van Europa. Het behoud van die goede uitgangspositie is 
echter geen vanzelfsprekendheid, en de belangen zijn groot. Digitalisering 
is steeds bepalender voor duurzame economische groei, innovatie en een 
succesvol bedrijfsleven; voor het verminderen van arbeidsmarktkrapte is 
het een essentiële oplossingsrichting. Technologisch leiderschap heeft 
bovendien steeds meer een geopolitieke dimensie, vanwege een verhard 
internationaal speelveld.
Tweede Kamer, vergaderjaar 2022–2023, 36 360 XIII, nr. 1
