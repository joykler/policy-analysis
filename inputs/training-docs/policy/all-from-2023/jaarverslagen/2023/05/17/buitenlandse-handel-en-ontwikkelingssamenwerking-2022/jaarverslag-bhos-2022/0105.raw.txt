Indicator sanitatie en hygiëne: aantal mensen met toegang tot verbeterde 
sanitaire voorzieningen en voorlichting over hygiënische omstandigheden
Sustainable Development Goal (SDG) 6 richt zich op beschikbaarheid en 
duurzaam beheer van water en sanitatie voor iedereen. Nederland draagt 
bij aan zowel een duurzame toegang tot veilig drinkwater en verbeterde 
sanitatie en hygiëne (SDG 6.1 en 6.2), alsmede aan geïntegreerd 
waterbeheer, incl. grensoverschrijdend waterbeheer (SDG 6.5).
De Nederlandse strategie voor de toegang tot water, sanitatie en hygiëne 
(WASH strategie, Kamerstuk 32605 nr. 193) vormt de basis voor de 
Nederlandse inspanningen op dit terrein, welke zijn gericht op huishoudens, 
scholen en gezondheidsinstellingen. Nederland heeft toegezegd om in 2030 
30 miljoen mensen te voorzien van veilig drinkwater en 50 miljoen mensen 
van verbeterde sanitatie. Met in 2022 in totaal respectievelijk 5 miljoen en 
3,9 miljoen bereikte mensen voor drinkwater en sanitatie ligt Nederland op 
schema om dit doel te behalen. Door vrouwen niet alleen toegang te geven 
tot verbeterde WASH voorzieningen, maar door hen ook te betrekken bij 
besluitvormingsprocessen, is tevens een bijdrage geleverd aan het feminis­
tisch buitenlandbeleid.
Omdat WASH voorzieningen alleen kunnen worden voortgezet als de 
verantwoordelijke lokale organisaties voldoende robuust zijn, wordt naast 
het realiseren van een verbeterde toegang ook veel aandacht gegeven aan 
verbeterd beleid, een verbeterde planning, financiering, verbeterd 
waterbeheer, monitoring en verantwoording. Samen met partners zoals 
Unicef is er vooruitgang geboekt op de duurzaamheid van dienstverlening. 
Met behulp van Aqua for All en FINISH Mondial is de geïnvesteerde ODA in 
WASH 5-10 keer verhoogd dankzij investeringen door de private sector.
Voor het bereiken van de resultaten werkt Nederland samen met een 
veelheid aan partners zoals het VN-systeem, ontwikkelingsbanken, NGO’s 
en drinkwaterbedrijven. Naast de toegang tot water en sanitatie zijn 
belangrijke nevendoelstellingen duurzaamheid, klimaatbestendigheid, 
inclusie/gendergelijkheid, capaciteitsopbouw en innovatieve financiering.
Bij het verantwoorden van de resultaten op de toegang tot water en sanitatie 
maakt Nederland zoveel mogelijk gebruik van de in de watersector 
gangbare definities van het UNICEF/WHO Joint Monitoring Programme.
Indicator geïntegreerd waterbeheer: aantal mensen dat direct voordeel 
ondervindt van verbeterd stroomgebied beheer en veiligere delta’s
Over de rapportageperiode van dit jaarverslag hebben 0,9 miljoen mensen 
geprofiteerd van programma’s gericht op geïntegreerd waterbeheer. Deze 
programma’s boden doelgroepen o.a. een betere bescherming tegen water­
overlast, een verbeterde toegang tot water voor irrigatie en weerbaarheid 
tegen droogte. Het aantal bereikte mensen in 2022 ligt met 0,9 miljoen lager 
dan het streefcijfer van 3 miljoen. Met de onlangs hernieuwde samen­
werking met de ADB op het gebied van water en adaptatie zullen de 
resultaten op het gebied van geïntegreerd waterbeheer naar verwachting 
weer op het gewenste niveau komen.
De FAO Water Productivity Open Access Portal, gericht op efficiënt water­
gebruik in de landbouw, werd in 2022 wereldwijd toegankelijk en door 
steeds meer overheden, kennisinstellingen en internationale organisaties 
gebruikt. Via partnerschappen met o.a. de Wereldbank is bijgedragen aan 
Tweede Kamer, vergaderjaar 2022–2023, 36 360 XVII, nr. 1 105
