van het EU-rechtsstaatsinstrumentarium. Dankzij deze inzet is het gelukt om 
de ontvangst van EU-middelen uit het Herstelfonds door Polen en Hongarije 
te koppelen aan stevige hervormingen op het gebied van de rechtsstaat en 
is de Meerjarig Financieel Kader (MFK)-rechtsstaatsverordening voor het 
eerst en met succes toegepast tegen Hongarije. Tegelijkertijd leidde dit ook 
tot verscherpte tegenstellingen tussen EU-lidstaten en had dit impact op 
de bilaterale relaties, vooral met Hongarije.
De situatie in Oekraïne heeft tot extra spanningen geleid in de Westelijke 
Balkan. Russische invloed is het meest nadrukkelijk in Servië en in de 
Bosnische deelstaat Republika Srpska. Behoud van stabiliteit, intensivering 
van de samenwerking en ondersteuning van de hervormingsagenda in 
het kader van het EU-toetredingsproces staan centraal in het EU-beleid ten 
aanzien van deze regio.
Voor wat betreft EU-uitbreiding golden wederom in 2022 de uitgangspunten 
strikt, fair en betrokken en bleef vervulling van de Kopenhagencriteria 
centraal staan in het kabinetstandpunt met betrekking tot het toetredings­
proces. Met de sterk veranderende geopolitieke context meewegende, heeft 
het kabinet ingestemd met het toekennen van visumliberalisatie voor 
Kosovo, het verlenen van kandidaat-lidstaat-status aan Oekraïne en 
Moldavië. Tevens besloot het kabinet ditzelfde te doen voor Georgië, onder 
de voorwaarde dat de prioriteiten uit de opinie van de Commissie worden 
behaald. De Europese Raad (ER) besloot tevens kandidaat-lidstaat-status 
toe te kennen aan Bosnië-Herzegovina.
Op 9 mei 2022, de Dag van Europa, sloot de Conferentie over de Toekomst 
van Europa af. De in Nederland in 2021 uitgevoerde nationale burgercon­
sultaties 'Kijk op Europa' zijn opgenomen in het eindrapport. Nederland was 
één van de 6 lidstaten die burgerdialogen in deze vorm heeft georganiseerd 
en had hierdoor een actieve inbreng in de plenaire sessies van de 
conferentie. In totaal namen circa 13.000 Nederlanders deel aan de consul­
taties. De minister sprak met deelnemers van de burgerdialogen op 9 mei 
in Maastricht.
De implementatie van de Herstel- en Veerkrachtplannen (HVP) van de 
meeste EU-lidstaten kwam afgelopen jaar op stoom. De Europese 
Commissie keurde ook het Nederlands HVP van EUR 4,7 miljard goed op 
thema’s die voor het kabinet van zwaarwegend belang zijn, zoals klimaat­
verandering, volkshuisvesting en de arbeidsmarkt. Ook wordt via het HVP 
verder geïnvesteerd in digitalisering, onderwijs en zorg.
Goed functionerende begrotingsregels zijn een belangrijke voorwaarde 
voor het realiseren van stabiliteit en groei. Dit kan de concurrentiekracht van 
de Unie ten goede komen. Hiertoe publiceerde de Europese Commissie in 
november 2022 voorstellen voor de herziening van de Europese begro­
tingsregels (Stabiliteits- en Groeipact). Dankzij de inzet van Nederland 
samen met gelijkgestemde lidstaten, sluiten de voorstellen op meerdere 
aspecten aan bij de Nederlandse inzet, zoals het behoud van de referentie­
waarden van 60% voor de overheidsschuld en 3% voor het begrotingstekort.
Het afgelopen jaar zijn ook de bilaterale relaties met EU-lidstaten verder 
verdiept en verstevigd. Nederland heeft zich voorbereid op het Nederlands 
BENELUX-voorzitterschap in 2023. Er heeft een intensivering plaatsge­
vonden in de bilaterale relatie met Frankrijk als belangrijke strategische 
partner. In maart vonden er voor het eerst regeringsconsultaties plaats. 
De relatie met Duitsland kende op vele terreinen een intensivering, met 
Tweede Kamer, vergaderjaar 2022–2023, 36 360 V, nr. 1
