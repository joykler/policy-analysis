2. Leeswijzer
Inleiding 
In deze leeswijzer wordt de indeling van het jaarverslag voor Buitenlandse 
Handel en Ontwikkelingssamenwerking (BHOS) toegelicht. In die gevallen 
waarin afwijkingen van de Rijksbegrotingsvoorschriften voorkomen, wordt 
dit beschreven. Het jaarverslag 2022 vormt in principe een spiegel van de 
memorie van toelichting zoals deze op Prinsjesdag 2021 aan de Kamer is 
aangeboden.
De jaarverslagen van Buitenlandse Zaken (BZ) en Buitenlandse Handel en 
Ontwikkelingssamenwerking (BHOS) dienen in nauwe samenhang te 
worden bezien. De inzet op het Nederlandse buitenlandbeleid komt tot 
uitdrukking in de Homogene Groep Internationale Samenwerking (HGIS). 
Door deze bundeling wordt de onderlinge samenhang geïllustreerd en 
samenwerking en afstemming binnen de betrokken ministeries bevorderd.
Buitenlandse betrekkingen zijn een zaak van het Koninkrijk der 
Nederlanden: Nederland in Europa, Aruba, Curaçao en Sint-Maarten, 
alsmede de Nederlandse openbare lichamen in het Caribisch gebied 
(Bonaire, Sint-Eustatius en Saba). Waar dit jaarverslag spreekt over 
«Nederland» of «Nederlands» wordt daarmee bedoeld: «(van) het 
Koninkrijk der Nederlanden», tenzij het gaat om zaken die specifiek het land 
Nederland betreffen, zoals het EU-lidmaatschap en ontwikkelingssamen­
werking.
Focusonderwerp
De Tweede Kamer heeft als focusonderwerp van de Algemene Rekenkamer 
voor het Jaarverslag 2022 aangewezen «terugkeer naar een regulier en 
voorspelbaar begrotingsproces» (beroep op artikel 2.27, tweede lid, CW). 
Hierop wordt ingegaan onder bijlage 5 en in het Financieel jaarverslag van 
het Rijk.
Beleidsverslag 
Het beleidsverslag begint met de beleidsprioriteiten. Daarna is een tabel 
opgenomen met daarin een rapportage over resultaten met (OS-)indica­
toren en streefwaarden (2022) en daarop volgend de realisatie van de 
beleidsdoorlichtingen en een overzicht van risicoregelingen. Artikelsgewijs 
is op hoofdlijnen gerapporteerd over de resultaten van 2022, waarbij 
ingegaan wordt op de algemene doelstelling, de rol en verantwoorde­
lijkheid van de Minister voor BHOS en de beleidsconclusies. In de beleids­
conclusies is per artikel aangegeven welke beleidswijzigingen hebben 
plaatsgevonden in de uitvoering van het beleid en welke beleidswijzigingen 
hebben plaatsgevonden als gevolg van het in 2022 afgeronde evaluatieon­
derzoek, waarbij met name wordt ingegaan op de beleidsdoorlichtingen.
Rapportage over resultaten 
In het Wetgevingsoverleg van 21 juni 2016 nam de Tweede Kamer de motie 
Smaling c.s. (Kamerstukken 34 475-XVII,nr. 8) aan om, net als bij de 
begroting voor Buitenlandse Handel en Ontwikkelingssamenwerking, ook 
bij het jaarverslag doelen en resultaten nog inzichtelijker te presenteren. 
De motie vraagt om – zo kwantitatief mogelijk – inzichtelijk te maken in 
hoeverre doelen zijn behaald en welke factoren daarbij een rol hebben 
gespeeld. Het kabinet heeft de Tweede Kamer op 15 september 2016 een 
brief (Kamerstuk TK 2015–2016, 34 300-XVII, nr. 70) gestuurd met daarin 
de wijze van uitvoering van deze motie.
Tweede Kamer, vergaderjaar 2022–2023, 36 360 XVII, nr. 1
