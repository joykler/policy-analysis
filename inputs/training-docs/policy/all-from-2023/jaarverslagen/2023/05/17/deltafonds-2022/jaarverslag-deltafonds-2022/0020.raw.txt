4. IJsseldelta fase 2
Het project nieuwe oeververbinding N307 is het laatste project in de 
programma IJsseldelta fase 2. De afronding van dit project vertraagt 
onder andere als gevolg van problemen in de uitvoering en exogene 
ontwikkelingen (Oekraïne-crisis en Corona) met verminderde leverings­
zekerheid. De doelstelling ten aanzien van de primaire waterkeringen en 
kunstwerken is in 2022 gerealiseerd. Het projectbudget is verlaagd in 
verband met een overboeking naar het BTW-compensatiefonds 
€ -4,2 miljoen en een meevaller van € 10,8 miljoen.
1.02.02 Aanleg waterveiligheid
Dit programma levert een bijdrage aan het voldoen aan de wettelijke 
normen van de primaire waterkeringen in beheer bij het Rijk en bij de 
waterschappen én levert een bijdrage aan het beheer van de Rijkswateren.
Hoogwaterbeschermingsprogramma (HWBP)
Het Hoogwaterbeschermingsprogramma (HWBP) is een alliantie tussen 
de waterschappen en IenW. Het programma is opgericht voor het 
aanpakken van de waterveiligheidsopgave die voortvloeit uit de Derde 
Landelijke Rapportage Toetsing primaire waterkeringen (LRT3) in 2011 en 
de daaropvolgende beoordelingsrondes. Het programma heeft als doel in 
2050 alle primaire waterkeringen in Nederland op orde te hebben. Circa 90% 
van de primaire waterkeringen is in beheer bij de waterschappen. Het 
overige deel is vrijwel volledig in beheer bij het Rijk. Door de samenwerking 
binnen de alliantie wordt de beschikbare kennis en deskundigheid van de 
verschillende waterbeheerders optimaal benut.
Het HWBP kent een voortrollend karakter, waarbij jaarlijks een actualisatie 
van het zesjarige programma plaatsvindt en er een nieuw jaar aan de 
programmering wordt toegevoegd. Met deze werkwijze ontstaat een 
adaptief programma dat flexibel in kan spelen op nieuwe ontwikkelingen.
De huidige HWBP opgave komt voort uit de LRT3 (2011) en de verlengde 
derde toetsing (LRT3+, 2013). Op basis van de nieuwe landelijke beoorde­
lingsronde overstromingsrisico (LBO-1), die op 1 januari 2017 van start is 
gegaan, zijn ook in het programma 2023-2028 nieuwe projecten 
toegevoegd.
De prioritering van de jaarlijks uit te brengen programmering is gebaseerd 
op urgentie. De programmering 2023–2028 is op Prinsjesdag 2022 als 
onderdeel van het Deltaprogramma 2023 (paragraaf 3.3) gepresenteerd.
Het HWBP is onderdeel van het Deltaprogramma met behoud van eigen 
besturing, organisatie en financiering.
Vooroeververdediging Oosterschelde en Westerschelde
De vooroeververdediging van de dijken in het Ooster- en Westerschelde­
gebied wordt versterkt. Het project vooroeverbestortingen is opgedeeld in 
verschillende clusters die verspreid over de tijd worden uitgevoerd. 
Inmiddels is het werk voltooid. Decharge verlening wordt in 2023 verwacht.
Na dit cluster zullen door het waterschap nog een aantal locaties worden 
aangepakt. Hiervoor is een overeenkomst afgesloten tussen Rijk, provincie 
en waterschap.
Tweede Kamer, vergaderjaar 2022–2023, 36 360 J, nr. 1
