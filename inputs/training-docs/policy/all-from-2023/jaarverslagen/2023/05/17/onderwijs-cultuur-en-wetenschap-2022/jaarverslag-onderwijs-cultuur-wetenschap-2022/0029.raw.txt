Voor het praktijkonderwijs (pro) is eind 2022 een voorstel voor rechtstreekse 
financiering naar de Tweede Kamer verstuurd. Dit betekent dat er bij het 
aanvullende (ondersteunings)deel van de bekostiging van het praktijkon­
derwijs geen tussenkomst meer is van het samenwerkingsverband passend 
onderwijs. Een samenwerkingsverband blijft wel verantwoordelijk voor de 
toelaatbaarheid van de leerling tot het praktijkonderwijs. Dit sluit aan bij 
de adviezen uit het onderzoek van KBA Nijmegen naar de financiering van 
het praktijkonderwijs. Hiermee wordt invulling gegeven aan een afspraak 
uit het coalitieakkoord dat het praktijkonderwijs een volwaardige 
schoolsoort is en dat we, met inachtneming van het onderzoek van KBA 
Nijmegen, overgaan naar rechtstreekse financiering.
In het funderend onderwijs is in 2022 met de uitvoering gestart van drie 
voorstellen die door het NGF zijn gehonoreerd. Dit zijn de programma’s 
Open Leermateriaal, Ontwikkelkracht en Digitaal Onderwijs Goed 
Geregeld. Vanuit Open Leermateriaal zijn activiteiten gestart om scholen te 
verbinden, leraren te versterken, open leermateriaal te verrijken, de infra­
structuur te verbeteren en kennis te ontwikkelen. Het programma Ontwik­
kelkracht investeert in het lerend vermogen van het onderwijs, door te 
bouwen aan een stevige kennisinfrastructuur voor het funderend onderwijs. 
Dit zijn investeringen in de ontwikkeling van effectieve interventies, het 
professionaliseren van leraren en schoolleiders tot expertleraren en -school­
leiders, het versterken van de onderzoeks- en verbetercultuur en kennis­
deling. Door het project Digitaal Onderwijs Goed Geregeld maken scholen 
met minder spanning en risico gebruik van digitale toepassingen in het 
onderwijs. In 2022 hebben hiervoor de voorbereidende werkzaamheden 
plaatsgevonden waardoor de bijbehorende subsidie en uitvoering in 2023 
kunnen starten.
Kansengelijkheid staat in het nieuwe coalitieakkoord hoog op de agenda. 
Dit blijkt ook uit de €1,0 miljard beschikbare coalitieakkoordmiddelen voor 
dit thema. In 2022 is er een aantal programma’s geweest dat bijdraagt aan 
het verhogen van kansengelijkheid. Zo was als onderdeel van het NP 
Onderwijs de subsidie Heterogene Brugklassen beschikbaar. Scholen in 
het voortgezet onderwijs konden deze subsidie inzetten om leerlingen in 
de eerste leerjaren van de middelbare school meer tijd te geven om op 
het voor hen best passende niveau te komen. Een groot deel van de ontwik­
keling van kinderen vindt buiten de school plaats. In het programma School 
en omgeving bieden scholen en gemeenten samen met maatschappelijke 
partijen een verrijkt aanbod buiten schooltijd aan voor leerlingen die daar 
het meeste baat bij hebben. In 2022 zijn ongeveer 130 coalities gestart met 
het realiseren van een rijke schooldag en omgeving.
In juni 2022 heeft de Tweede Kamer een overzicht van de verwachte 
wetsvoorstellen rondom passend onderwijs ontvangen, waarbij een 
toelichting op de speerpunten en de inzet van extra middelen is gegeven. 
Het afgelopen jaar is onder andere het wetsvoorstel ter versterking van de 
positie van ouders en leerlingen in internetconsultatie ingediend. Daarnaast 
is er een symposium over de ouder- en jeugdsteunpunten georganiseerd en 
is de brochure «helderheid rond passend onderwijs» gepubliceerd. De 
Tweede Kamer wordt ook nader geïnformeerd over de voornemens rondom 
inclusief onderwijs. Afgelopen jaar hebben we in samenwerking met het 
onderwijsveld de ambitie voor inclusief onderwijs in 2035 vastgesteld en is 
er een werkagenda inclusief onderwijs gemaakt. 
Tweede Kamer, vergaderjaar 2022–2023, 36 360 VIII, nr. 1 29
