Om gelijke kansen te bevorderen bij de aanmelding op scholen is er een 
brief naar alle schoolbesturen verstuurd waarin besturen nogmaals worden 
gewezen op de regels hieromtrent. Er is ook een experiment opgestart om 
de communicatie naar ouders met een lage sociaaleconomische status (ses) 
over schoolkeuze te onderzoeken en te verbeteren. Onderscheid bij 
toelating vanwege de grondslag van de school mag op basis van de huidige 
wetgeving alleen als daarbij niet direct onderscheid wordt gemaakt op 
grond van ras, nationaliteit, seksuele geaardheid of burgerlijke staat. Over 
het gebruik van identiteitsverklaringen krijgt de Tweede Kamer in de eerste 
helft van 2023 een brief.
Voor dit kabinet is het belangrijk dat leren voor kinderen buiten de school 
ook vrij en veilig is. Daarom is er vanuit het ministerie van OCW de beleids­
agenda vrije en veilige informele scholing, waarin wordt ingezet op twee 
thema’s: kwaliteitsverbetering van informele scholing en verbetering van 
toezicht op informele scholing. In 2022 zijn ambitieuze eerste stappen gezet 
op beide thema’s. Zo zijn diverse intensieve werkrelaties opgezet met 
koepelorganisaties en veldpartijen die betrokken zijn bij het verzorgen van 
informeel onderwijs. Ditzelfde geldt voor kennis – en expertisecentra en 
educatieve uitgeverijen. Met hen is onderzocht hoe hun kennis en ervaring 
kan worden ingezet op verbetertrajecten in het informeel onderwijs. Samen 
met al deze partijen is gewerkt aan plannen om het informeel onderwijs 
beter en veiliger te maken. Deze plannen zullen begin 2023 tot uitvoering 
worden gebracht. Ook op het gebied van toezicht zijn forse stappen gezet. 
Zo is gewerkt aan een wetsvoorstel om toezicht op informeel onderwijs 
mogelijk te maken. Een Kamerbrief met de hoofdlijnen van deze wetgeving 
zal begin 2023 met de Tweede Kamer worden gedeeld.
Binnen het thema veiligheid is een wetstraject opgestart waarmee de 
volgende zaken worden geregeld: een meldplicht voor ernstige incidenten 
van sociale onveiligheid; uitbreiding van de meld-, overleg- en aangifte­
plicht voor seksuele misdrijven naar een meld- en overlegplicht voor 
seksuele intimidatie; versterking van het klachtenstelsel; een uitbreiding en 
verdieping van de veiligheidsmonitor die scholen moeten afnemen; en 
het uitbreiden van de monitoringsplicht naar het onderwijspersoneel. Dit 
wetsvoorstel wordt eind 2023 aan de Tweede Kamer aangeboden. Ook 
wordt er een meldpunt ingericht om leerlingen, ouders en personeel te 
helpen als ze klachten hebben. Het meldpunt omvat een expertisenetwerk, 
een wegwijzerwebsite, een informatiecampagne en middelen tot escalatie. 
Het expertisenetwerk is al werkzaam. In het eerste kwartaal van 2023 zal 
de website online gaan en zal de campagne van start gaan. Aan de 
mogelijkheid om te escaleren bij zware klachten wordt nog gewerkt. Verder 
gaat de Onderwijsinspectie steviger en sneller ingrijpen als veiligheid op 
scholen niet op orde is. Het toezicht is met ingang van het huidige schooljaar 
(2022/2023) geïntensiveerd. Zo zijn de beslisregels rond herstelopdrachten 
aangescherpt door de standaard «Veiligheid» zwaarder te laten wegen en 
wordt er door de Onderwijsinspectie een specifieke escalatieladder 
uitgewerkt voor sociale veiligheid.
10.2. Middelbaar beroepsonderwijs
Studenten hebben recht op eerlijke kansen om hun vaardigheden en 
talenten ten volle te ontplooien en om een passende leerroute te doorlopen. 
Elke student verdient een duurzame toekomst met perspectief. Elke student 
moet mee kunnen doen in de maatschappij en op de arbeidsmarkt, ongeacht 
achtergrond, sociaaleconomische positie van ouders of ondersteuningsbe­
hoefte. In overleg met een brede coalitie aan partijen (vertegenwoordigers 
van studenten, docenten, mbo-instellingen, werkgevers, gemeenten) 
Tweede Kamer, vergaderjaar 2022–2023, 36 360 VIII, nr. 1 30
