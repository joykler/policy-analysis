in 2022 van 730 miljoen euro ten opzichte van de oorspronkelijke raming. 
De definitieve bijdrage aan de gemeenten wordt middels nacalculatie op 
basis van de daadwerkelijke kosten bepaald.
Het Rijksvastgoedbedrijf (RVB) heeft, in overleg met gemeenten, bestaand 
Rijksvastgoed beschikbaar gesteld voor de tijdelijke noodopvang van 
ontheemden uit Oekraïne. Voor de ondersteuning van de opvang van 
Oekraïense ontheemden is de hulp ingeroepen van verschillende NGO’s. Zo 
is Vluchtelingenwerk Nederland door JenV gevraagd om het particuliere 
hulpaanbod te coördineren en te faciliteren.
Er is besloten tot oprichting van het Directoraat Generaal Oekraïne (DG OEK) 
en de Nationale Opvang Organisatie (NOO). DG OEK is belast met beleids­
coördinatie, ondersteuning en planvorming ten behoeve van de opvang van 
Oekraïense ontheemden. De NOO heeft als taak om bij te dragen aan het 
realiseren van voldoende opvanglocaties en het beschikbaar stellen van 
de benodigde basisvoorzieningen. De Europese Richtlijn Tijdelijke 
Bescherming geeft Oekraïense ontheemden recht op medische zorg. 
Daartoe is de Regeling Medische zorg Ontheemden (RMO) ontworpen, 
analoog aan de Regeling Medische zorg Asielzoekers van het COA. Hiervoor 
is in 2022 circa 14,3 miljoen euro uitgegeven.
De wet verplicht zorgverleners om begrijpelijk te communiceren met 
patiënten. Dat betekent dat bij een taalbarrière een professionele talentolk 
moet worden ingezet. Voor de bedrijfsvoering en kosten voor GGD en 
veiligheidsregio’s en gemeenten met een coördinerende taak is een regeling 
gemaakt. Het gaat om kosten die bij reguliere asielzoekers via COA worden 
gefinancierd. De Immigratie- en Naturalisatiedienst (IND) heeft hogere 
uitvoeringslasten als gevolg van inkomende Oekraïense ontheemden. In 
navolging van de Richtlijn Tijdelijke Bescherming Oekraïne worden o.a. de 
identiteitsdocumenten van Oekraïense ontheemden door de IND voorzien 
van een sticker die de beschermde status weergeeft. Tot slot zijn bij het 
NIDOS kosten gemaakt voor de begeleiding van Alleenstaande Minder­
jarige Vluchtelingen (AMV'ers).
Financiën
Voor Oekraïense ontheemden is het mogelijk gemaakt contante hryvnia’s 
(Oekraïense valuta) in te wisselen voor euro’s. De kosten hiervoor waren 
geraamd op 0,45 miljoen euro, maar zijn uiteindelijk nihil gebleken. Aan 
Oekraïne is begrotingssteun verleend via een garantie voor de Wereldbank 
zodat de Oekraïense overheid de publieke sector kan blijven financieren. 
De reeks is 0 omdat er voor de steun geen kasuitgaven worden verwacht. 
Ook heeft Nederland een bilaterale lening van 200 miljoen euro aan 
Oekraïne verstrekt via een speciale kredietlijn van het Internationaal 
Monetair Fonds (IMF). Deze begrotingssteun zal een bijdrage leveren aan 
Oekraïense inspanningen om de dagelijkse uitgaven te financieren en 
daarmee de economie draaiende te houden. Tot slot zijn garanties aan de 
Nederlandse Gasunie afgegeven voor de huur van LNG-terminals. Hiervoor 
wordt een marktconforme premie ontvangen.
Binnenlandse Zaken
Aan het Rijksvastgoedbedrijf is 1,2 miljoen euro aan middelen beschikbaar 
gesteld ten behoeve van projectleiding en juridische/contractuele 
werkzaamheden. Hiervan is 0,6 miljoen euro niet tot besteding gekomen, 
omdat er minder uren zijn gerealiseerd in 2022 dan vooraf was ingeschat.
Tweede Kamer, vergaderjaar 2022–2023, 36 360, nr. 2
