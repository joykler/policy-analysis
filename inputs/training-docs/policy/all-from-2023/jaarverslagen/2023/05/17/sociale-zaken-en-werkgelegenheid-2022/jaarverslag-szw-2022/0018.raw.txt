Zo is het streven dat uiterlijk per 1 januari 2025 het handhavingsmoratorium 
op de status als zelfstandige is afgebouwd (Kamerstukken II 2021/22, nr. 
25 461).
Het kabinet neemt maatregelen om misstanden bij arbeidsmigranten en 
arbeidsuitbuiting tegen te gaan. De inzet op duurzame arbeidsrelaties heeft 
ook positieve gevolgen voor arbeidsmigranten die in Nederland werkzaam 
zijn. Het kabinet voerde de aanbevelingen van het Aanjaagteam 
bescherming arbeidsmigranten (commissie-Roemer) verder uit om de 
positie van arbeidsmigranten te verbeteren en misstanden tegen te gaan. 
De registratie van arbeidsmigranten en de kwaliteit van huisvesting worden 
verbeterd. Met de Wet goed verhuurderschap wordt onder meer het 
arbeids- en huurcontract verplicht gescheiden en een informatieverstrek­
kingsplicht voor verhuurders ingesteld. De aanpak van misstanden door 
de Nederlandse Arbeidsinspectie en andere toezichthouders wordt 
versterkt, zowel binnen Nederland als grensoverschrijdend. Daarnaast 
moeten uitzendbureaus zich voortaan verplicht laten certificeren. Een 
wetsvoorstel hiertoe is eind 2022 aan de Raad van State gestuurd en het 
streven is dat de certificeringsplicht vanaf 1 januari 2025 van kracht is. De 
aanpassing van artikel 273f van het Wetboek van Strafrecht is verder 
voorbereid, zodat arbeidsuitbuiting en ernstige benadeling beter kunnen 
worden bestreden.
Ook heeft het kabinet ingezet op intensieve ondersteuning en begeleiding 
naar nieuw werk. Zoals afgesproken in het coalitieakkoord zet het kabinet 
in op het verbeteren van de dienstverlening naar werk. Als onderdeel van 
het Aanvullend Sociaal Pakket waren in 2022 de Regionale Mobiliteitsteams 
(RMT’s) actief en bieden zij ontschotte dienstverlening aan werkzoekenden 
(één intake, één diagnose, één plan). Gedurende het jaar is steeds meer 
gebruik gemaakt van de aanvullende dienstverlening die de RMT’s bieden. 
In het coalitieakkoord is de uitbreiding van de arbeidsmarktinfrastructuur 
opgenomen om de overgang van werk-naar-werk en van uitkering-naar-
werk te stimuleren. Onderdeel hiervan zijn instrumenten voor om- en 
bijscholing die de overstap naar tekortberoepen ondersteunen. Het kabinet 
heeft afgelopen najaar in een Kamerbrief de beoogde vormgeving van de 
toekomstige infrastructuur opgenomen (Kamerstukken II 2021/22, 33 566, 
nr. 108).
Om de arbeidskansen van mensen met een beperking te vergroten is in 2022 
het breed offensief aangenomen in de Eerste en Tweede Kamer. Het breed 
offensief bevat verschillende maatregelen die het voor werkgevers 
eenvoudiger maken om mensen met een beperking in dienst te nemen en 
te houden (Kamerstukken II 2021/22, 35 394, nr. 47). Belangrijke onderdelen 
die in 2023 ingaan, zijn het vereenvoudigen van de inzet van het instrument 
loonkostensubsidie, het bevorderen van ondersteuning op maat, en het 
lonender maken van werken voor mensen met een beperking. In verband 
met het voorstel om een gedeelte van de inkomsten van mensen die in 
deeltijd met loonkostensubsidie werken vrij te laten, is structureel 
€ 40 miljoen toegevoegd aan het macrobudget voor Participatiewetuitke­
ringen. Voor de overige voorstellen uit het breed offensief is incidenteel 
€ 53 miljoen beschikbaar gesteld. Vanaf 2022 ontvingen gemeenten de 
middelen voor loonkostensubsidie op basis van realisaties. Hiermee 
stimuleert het kabinet gemeenten mensen aan het werk te helpen met 
loonkostensubsidie.
Tweede Kamer, vergaderjaar 2022–2023, 36 360 XV, nr. 1
