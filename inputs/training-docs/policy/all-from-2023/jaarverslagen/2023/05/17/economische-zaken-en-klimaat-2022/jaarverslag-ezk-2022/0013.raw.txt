B. BELEIDSVERSLAG
3. Beleidsprioriteiten
Inleiding
Het Ministerie van Economische Zaken en Klimaat (EZK) staat voor een 
ondernemend en duurzaam Nederland. Samen met zijn partners werkt EZK 
aan de welvaart van alle Nederlanders, nu en later. Wij spannen ons in om 
de Nederlandse economie te versterken en weerbaar te maken voor de 
toekomst. Het belang van een weerbare en wendbare economie is 
afgelopen jaar nog nadrukkelijker naar voren gekomen. Terwijl de hevigheid 
van de coronacrisis afnam diende de volgende crisis zich alweer aan na 
de Russische invasie van Oekraïne en de daaropvolgende energieschaarste. 
Het adresseren van deze energieschaarste en bijbehorende economische 
problemen is en blijft een belangrijke opgave. Dit onderstreept nog sterker 
het belang van een succesvolle klimaat- en energietransitie, op weg naar 
een duurzame samenleving met schone, betrouwbare en betaalbare 
energie en industrie. We staan voor een open economie met een sterke 
internationale concurrentiepositie. We stimuleren innovatie en benutten 
de economische en maatschappelijke kansen. We geven ondernemers de 
ruimte en borgen de balans tussen de belangen van bedrijven en 
consumenten. Deze opgaven vragen erom dat verduurzaming en 
economische ontwikkeling waar mogelijk hand in hand gaan. We moeten 
de economische kansen van verduurzaming waar mogelijk verzilveren. 
Juist ook om de transities waar we voor staan succesvol te volbrengen, 
hebben we een sterke economie met vindingrijke ondernemers hard nodig.
Macro-economisch beeld en uitdagingen voor EZK
De Nederlandse economie herstelde zich in 2022 sterk, mede geholpen door 
het aflopen van de maatregelen die nodig waren vanwege COVID-19. Door 
de sterke economische groei van 4,2 procent in 2022 is de economie weer 
groter dan voor de coronacrisis, en kwam de economie zelfs ongeveer weer 
op het oude groeipad terecht. Het herstel was daarmee krachtiger dan in 
de meeste andere Europese landen. De veerkracht van Nederlandse 
ondernemers is hierin bepalend geweest, en ook de steunpakketten hebben 
een bijdrage geleverd aan het bestendigen van de economie. 
Waakzaamheid ten aanzien van corona blijft nodig: de pandemie is 
meermaals onvoorspelbaar gebleken.
Het bekoelen van de coronacrisis viel samen met een snel stijgende inflatie 
in het begin van 2022. Tekorten van aardgas, onder andere veroorzaakt door 
afnemende winning in Noordwest-Europa en de sterk gestegen vraag in 
Azië, leidden in 2021 al tot oplopende energieprijzen; de coronacrisis en 
bijbehorende problemen in internationale waardeketens zorgden voor prijs­
stijgingen bij tal van goederen. Hier bovenop kwam in februari 2022 de 
Russische invasie van Oekraïne. De oorlog in Oekraïne is uiteraard in de 
eerste plaats een catastrofe voor de Oekraïense bevolking. Naast het grote 
leed daar heeft de oorlog ook economische gevolgen voor de wereldeco­
nomie, ook in Nederland. Het heeft geleid tot grotere energieschaarste, en 
tot prijsstijgingen van voedsel en andere producten. Deze combinatie van 
1
factoren heeft geleid tot een inflatie van circa 10 procent in 2022.
1
 Scenario’s energieprijzen, Centraal Planbureau.
Tweede Kamer, vergaderjaar 2022–2023, 36 360 XIII, nr. 1
