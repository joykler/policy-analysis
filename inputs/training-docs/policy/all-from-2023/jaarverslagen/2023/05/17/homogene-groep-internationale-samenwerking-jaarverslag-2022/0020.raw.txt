Beleidsthema 7 
Sociale vooruitgang  
 
Beleidsdoelstelling 
 
Menselijke ontplooiing en het bevorderen van sociale gelijkheid en inclusieve ontwikkeling, door het 
bijdragen aan seksuele en reproductieve gezondheid en rechten (SRGR) voor iedereen en een halt 
toeroepen aan de verspreiding van hiv/aids. Daarnaast wordt ingezet op het bevorderen van 
vrouwenrechten en gendergelijkheid. Tevens wordt bijgedragen aan ontwikkeling via onderwijs en 
daarmee bijgedragen aan het vergroten van kansen en perspectieven voor jongeren en een toename 
van het aantal goed opgeleide professionals, versterking van hoger- en beroepsonderwijsinstellingen 
en het bevorderen van beleidsrelevant onderzoek. Tenslotte wordt het maatschappelijk middenveld 
versterkt door bevordering en bescherming van de politieke ruimte voor maatschappelijke organisaties 
en versterken van de meest gemarginaliseerde en gediscrimineerde groepen, zodat zij hun stem 
kunnen laten horen. 
 
Beleidsinzet toegelicht 
 
Mondiale Gezondheid en Seksuele en Reproductieve Gezondheid en Rechten (SRGR) 
In 2022 investeerde het kabinet in toegang tot vaccins via COVAX, het vergroten van country 
readiness, het overeind houden van basisgezondheidszorg en het versterken van 
gezondheidssystemen. Daarnaast is de samenwerking met de World Health Organization (WHO) 
geïntensifieerd. Met extra bijdragen aan de Global Finance Facility (GFF) van de Wereldbank, is 
ingezet op de versterking van primaire gezondheidssystemen en SRGR in 37 lage-inkomenslanden.  
 
De versterking van gezondheidssystemen is één van de drie prioriteiten binnen de Nederlandse 
mondiale gezondheidsstrategie 2023-2030 die het kabinet in oktober 2022 presenteerde. Dit jaar zijn 
er extra middelen beschikbaar gesteld voor het Supplies Partnership van het UNFPA. Als onderdeel 
van de innovatieportefeuille is tevens het Product Development Programme (PDP) onverkort 
voortgezet. Het Health Insurance Fund (HIF) bouwt aan ziektekostenverzekeringen voor lage-
inkomensgroepen, opdat die in geval van ziekte de zorgkosten kunnen betalen. In 2022 is besloten 
om de samenwerking met het HIF te continueren en een nieuwe fase van 7 jaar te financieren. 
 
Investeren in onderwijs, werk en jongeren 
Nederland werkte in 2022 middels de jongerenstrategie ‘Youth at Heart’ onverminderd aan een beter 
perspectief voor jongeren. Zo droeg Nederland via Generation Unlimited bij aan betere digitale 
vaardigheden van jongeren in Niger en via het Nexus Skills and Jobs programma aan beter onderwijs 
voor groene banen in Senegal. Nederland werkte in 2022 samen met de internationale 
jongerenadviescommissie (YAC) en diverse ambassades in Afrika en het Midden-Oosten hebben een 
eigen jongerenadviescommissie in het leven geroepen. De EU publiceerde daarnaast in oktober het 
‘Jongerenactieplan in het externe optreden van de EU 2022 – 2027’. Deze gezamenlijke mededeling 
van de Commissie en de Hoge Vertegenwoordiger is deels op aangeven van Nederland opgesteld. Ook 
wordt een speciaal VN-Jongerenkantoor opgericht. 
 
In 2022 steunde het Challenge Fund for Youth Employment (CFYE) met technische assistentie en 
cofinanciering 71 oplossingen voor jeugdwerkgelegenheid met de private sector in 11 landen in Afrika 
en het Midden-Oosten. Hiermee krijgen 183.397 jongeren (53% vrouw) de komende drie jaar werk. 
Net als bij het Local Employment in Africa for Development programma werd ingezet op baankansen 
voor jongeren in digitalisering en de groene economie. Ook Orange Corners (OC) en het Orange 
Corners Innovation Fund (OCIF) hebben lokale bedrijven succesvol ondersteund. Zo heeft 60 procent 
van de ondernemers aan het OC-programma in Bagdad, Irak na afloop meer betaalde werknemers in
