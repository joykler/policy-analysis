Structureel verbeteren dienstverlening
De maatschappelijke taak van de Belastingdienst is het eerlijk en zorgvuldig 
heffen en innen van rijksbelastingen en premies. Hiermee zorgen we ervoor 
dat er in Nederland geld is voor onder meer sociale zekerheid, zorg, 
onderwijs en openbaar vervoer. In 2022 werd in totaal € 324,5 mld. aan 
belastingen en premies ontvangen, wat bijna 9% meer is dan in 2021.
De Belastingdienst wil denken en handelen vanuit het perspectief van 
burgers, ondernemers en hun ondersteuners. Om dat te bereiken hebben 
we in 2022 onder meer de volgende stappen gezet om de dienstverlening 
te verbeteren:
23
– In totaal zijn er bij het Stella-team 2.261 casussen binnengekomen en 
in behandeling genomen, een stijging van 50% ten opzichte van 2021. 
Daarnaast hebben in 2022 ongeveer 200 medewerkers de opleiding 
vroegsignalering afgerond. De opleiding heeft tot doel dat medewerkers 
eerder in het proces contact leggen met burgers bij wie mogelijk sprake 
is van een schrijnende situatie of van complexe problematiek.
– In 2022 zijn vier loketten geopend waar ondernemers voor persoonlijke 
ondersteuning terecht kunnen, bijvoorbeeld met vragen over belasting­
achterstand die ze tijdens corona hebben opgelopen.
– We hebben verbeteringen gerealiseerd bij de BelastingTelefoon. Zo 
kunnen klanten teruggebeld worden zodat zij niet langer in de wachtrij 
hoeven te wachten. Ook is de website continu actueel gehouden met 
de meest gestelde vragen en de meest recente wachttijden. Desondanks 
was de BelastingTelefoon in 2022 niet altijd goed bereikbaar en kende 
lange wachttijden.
– We hebben nieuwe digitale functionaliteiten ontwikkeld zoals het 
Overzicht Betalen en Ontvangen voor burgers en de mogelijkheid om 
met iDeal te betalen op Mijn Belastingdienst Zakelijk.
– De zogenaamde ‘dienstverleningsmissieteams’ hebben verbeteringen 
op een snelle manier getoetst bij burgers en bedrijven.
23
 De Stellateams van de Belastingdienst zijn er voor complexe casussen. Het team komt in actie 
wanneer er sprake is van multi-problematiek en het probleem te groot is om aan de balie opgelost 
te worden.
Tweede Kamer, vergaderjaar 2022–2023, 36 360 IX, nr. 1
