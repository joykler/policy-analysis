maatschappelijke vraagstukken; cultuur toegankelijker maken; het beter 
benutten van kansen die digitalisering biedt; het doorgeven van ons erfgoed 
aan volgende generaties. Het kabinet investeert ook in het Caribisch deel 
van het Koninkrijk.
We hebben in 2022 veel stappen gezet op een groot aantal thema’s. Over 
de voortgang is gerapporteerd in meerdere Kamerbrieven. De middelen 
voor bibliotheken zijn uitgewerkt in de Kamerbrief over versterken van het 
stelsel van bibliotheken. Het streven is een toekomstgerichte biblio­
theek(voorziening) in elke gemeente. De bibliotheek is dé plek om je wereld 
te vergroten en je te verbinden met anderen. Daarnaast besteedt het kabinet 
aandacht aan leesbevordering en leesmotivatie. Het kabinet stimuleert 
nieuwe manieren om kinderen en jongeren te laten lezen en investeert in 
leesbevordering, op school en daarbuiten. In de Kamerbrief over de aanpak 
voor een sterk en zichtbaar Nederlands audiovisueel aanbod hebben we 
plannen gepresenteerd om het Nederlands cultureel audiovisueel aanbod 
te versterken. Zo komt er een investeringsverplichting voor grote strea­
mingsdiensten. De Kamerbrief over toekomst basisinfrastructuur biedt 
duidelijkheid over de aanvraagronde voor de cultuursubsidies in de periode 
2025-2028. Er komt een relatief eenvoudige aanvraagronde. Dit zorgt voor 
minder administratieve lasten, terwijl er ruimte blijft voor nieuwkomers om 
subsidie aan te vragen. De eerdere verruiming van het beschikbare budget 
van € 25 miljoen per jaar blijft in de periode 2025–2028 overeind. In de 
Kamerbrief over implementatie beleidsvisie collecties uit een koloniale 
context hebben we de Tweede Kamer geïnformeerd over de omgang met 
deze collecties en het instellen van een adviescommissie. De Kamerbrief 
toegankelijkheid culturele en creatieve sector voor mensen met een 
beperking schetst hoe Nederland vorm en inhoud geeft aan het Verenigde 
Naties-verdrag inzake de rechten van personen met een handicap.
10.5. Media
In de hoofdlijnenbrief Media van 7 juni 2022 zijn de nieuwe plannen aange­
kondigd naar aanleiding van het coalitieakkoord. Voor de landelijke publieke 
omroep is aangekondigd dat een onafhankelijk adviescollege ingesteld zal 
worden om een goed onderbouwd voorstel te doen voor nieuwe criteria 
voor toelating en verantwoording, plus een nieuwe beoordelingssyste­
matiek. In september is de Tweede Kamer geïnformeerd over de instelling 
van dit adviescollege. In juli 2023 zal het advies worden opgeleverd. In het 
coalitieakkoord benadrukt het kabinet het belang van onderzoeksjourna­
listiek voor onze democratische samenleving en rechtsstaat door het 
bestaande budget hiervoor uit te breiden. Het Stimuleringsfonds voor de 
Journalistiek en het Fonds Bijzondere Journalistieke Projecten gebruiken 
de middelen om de journalistieke infrastructuur te versterken en om 
individuele journalisten te ondersteunen en op te leiden. In het coalitieak­
koord is tevens aangekondigd dat de financiering van lokale omroepen 
wordt overgeheveld naar de Rijksbegroting. Vooruitlopend op die overhe­
veling is in 2022 bij het Stimuleringsfonds een professionaliseringsregeling 
voor lokale publieke omroepen opgezet waarmee 46 omroepen worden 
ondersteund in hun plannen. Conform het coalitieakkoord is de samen­
werking tussen de NOS en de regionale publieke omroepen (RPO) en 
Nederlandse lokale publieke omroepen (NLPO) over het journalistiek 
samenwerken verder vormgegeven. In 2022 zijn ook de voorbereidingen 
van de gemeenschappelijke uitrol van digitale radiodistributie (DAB+) voor 
lokale publieke omroepen gestart.
Tweede Kamer, vergaderjaar 2022–2023, 36 360 VIII, nr. 1
