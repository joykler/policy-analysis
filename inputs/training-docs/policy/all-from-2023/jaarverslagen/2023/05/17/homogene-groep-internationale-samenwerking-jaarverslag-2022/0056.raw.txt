Bijlage 7: Internationale inspanningen op asiel en migratie 2022 
 
Inleiding 
In het coalitieakkoord van het kabinet Rutte IV (Omzien naar elkaar, vooruitkijken naar de 
toekomst), dat in december 2021 werd gepresenteerd, zijn ambities neergelegd voor een 
rechtvaardig, humaan en effectief asiel- en migratiebeleid. Deze zijn leidend voor de internationale 
inspanningen op asiel en migratie. In 2022 werd ook gestart met de uitvoering van de beleidsnotitie 
Buitenlandse Handel en Ontwikkelingssamenwerking (Doen waar Nederland goed in is). Daarnaast 
werkt het kabinet momenteel aan verschillende deelproducten die direct en indirect raken aan de 
internationale inspanningen op asiel en migratie, zoals bijvoorbeeld de fundamentele heroriëntatie 
van het asielbeleid.  
 
Binnen bovengenoemde kaders werkte Nederland in 2022 bilateraal en in Europees verband met een 
geïntegreerde aanpak aan de verschillende pilaren van het migratiebeleid. De internationale 
activiteiten richtten zich op het ontwikkelen van gelijkwaardige partnerschappen met landen van 
oorsprong en transit, het tegengaan van irreguliere migratie, de aanpak van mensenhandel en 
mensensmokkel, bescherming van migranten in een kwetsbare situatie, de versterking van opvang en 
bescherming in de regio, een solidair en solide Europees asielstelsel, verbeterde 
terugkeersamenwerking en het versterken van legale migratie. Jaarlijks worden de kwantitatieve 
resultaten op deze thema`s gepubliceerd op www.nlontwikkelingssamenwerking.nl.  
 
Migratiesamenwerking 
In 2022 is het kabinet begonnen met het ontwikkelen van gelijkwaardige en duurzame bilaterale 
partnerschappen met landen van herkomst en transit. De betrokken bewindslieden hebben hiertoe 
verscheidende bezoeken afgelegd, onder andere naar Marokko, Niger en Egypte. Alhoewel het 
diplomatieke proces kwetsbaar is en met verschillende snelheden vordert per land, begint deze 
aanpak al haar vruchten af te werpen. Zo is de terugkeer van uitgeprocedeerde asielzoekers naar 
Marokko in 2022 hervat en is in december 2022 een samenwerkingsovereenkomst met Niger 
ondertekend.  
 
Ook op Europees niveau heeft Nederland zich ingespannen om de samenwerking met landen van 
herkomst en transit te versterken. De EU-Actieplannen voor de prioritaire migratielanden zijn verder 
geoperationaliseerd onder Frans en Tsjechisch voorzitterschap, mede door oprichting van een nieuw 
coördinatiemechanisme voor de externe dimensie (Mocadem). Ook heeft de Commissie in 2022 
Actieplannen gepresenteerd voor de Centraal Mediterrane Route en de Westelijke Balkanroute. Door 
gelijkgezind EU-optreden om de irreguliere migratiebewegingen langs de WB-route in te perken 
hebben verschillende Westelijke Balkanlanden hun visumbeleid meer in lijn gebracht met dat van de 
EU. De Commissie heeft de migratiedialogen met landen langs de belangrijkste migratieroutes 
geïntensiveerd en de inzet onder NDICI (Neighbourhood, Development and International Cooperation 
instrument) voor migratie en ontheemding uitgebreid. Nederland heeft zich actief ingespannen voor 
het verder ontwikkelen van de samenwerking met prioritaire partnerlanden op Europees niveau in 
Noord-Afrika, Sub-Sahara Afrika en Midden-Oosten, en het betrekken van het EU-instrumentarium bij 
deze inzet. Zo neemt Nederland bijvoorbeeld deel aan de Team Europe Initiatieven voor de West- en 
Centraal-Mediterrane Route om migratiesamenwerking te versterken. Het kabinet zal zich in 2023 
blijven inspannen voor de verdere ontwikkeling van Europese partnerschappen.   
 
In 2022 heeft Nederland ook intensief bijgedragen aan multilaterale migratiedialogen ter bevordering 
van onze samenwerking met partnerlanden langs verscheidende migratieroutes. Op mondiaal (VN) 
niveau werd in het International Migration Review Forum overeenstemming bereikt over de gemaakte 
voortgang in de eerste 4 jaar van het Global Compact on Migration, en over aanbevelingen voor de 
toekomst. Op regionaal niveau bereikten zowel het Praag proces (Europa met Oost-Europa en 
56
