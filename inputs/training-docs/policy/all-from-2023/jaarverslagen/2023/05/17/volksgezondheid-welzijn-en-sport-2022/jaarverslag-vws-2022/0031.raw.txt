Beheersing risico’s en versobering
De risico’s voor het ministerie van VWS van de achterborg worden beperkt 
door een aantal maatregelen. Allereerst kent het WFZ een selectieve 
toelating. Voor deelname aan het WFZ moeten zorginstellingen hun 
financiële situatie voldoende op orde hebben. Daarnaast worden garanties 
alleen verstrekt aan vertrouwenwekkende investeringen. Te risicovolle 
projecten worden niet geborgd. Verder zijn aangesloten leden gebonden 
aan het reglement van het WFZ en de daarin omschreven risicobeperkende 
bepalingen. Een deelnemer mag bijvoorbeeld niet zonder toestemming van 
het WFZ gebruik maken van rentederivaten. In het kader van het kabinets­
beleid van versobering van risicoregelingen heeft een evaluatieonderzoek 
van het WFZ plaatsgevonden.
Premiestelling en kostendekkendheid
Het ministerie van VWS ontvangt geen premie voor de achterborg. Zorgin­
stellingen betalen een eenmalige premie (disagio) voor de garantstelling 
aan het WFZ. Hiermee bouwt het WFZ een risicovermogen op waarmee 
eventuele claims kunnen worden gedekt. Als dit risicovermogen 
onvoldoende zou zijn om eventuele schades te dekken, kunnen de 
deelnemers aan het WFZ via de zogenaamde obligo worden verplicht een 
financiële bijdrage te leveren van maximaal 3% van de uitstaande garanties 
van de instelling. Als het risicovermogen van het WFZ en de obligover­
plichting van de deelnemers tezamen niet voldoende zijn voor het WFZ om 
aan zijn verplichtingen richting geldverstrekkers te kunnen voldoen, kan 
het WFZ zich richting VWS beroepen op de achterborg. Dit houdt in dat op 
dat moment VWS het WFZ van een lening zal voorzien zodat het WFZ aan 
zijn verplichtingen kan voldoen. Het WFZ heeft nog nooit een beroep hoeven 
doen op de obligoverplichting van de WFZ-deelnemers.
Begrotingsreserve
Het is nog nooit nodig geweest voor het WFZ om de achterborg van het Rijk 
in te roepen. Niettemin is besloten om in het kader van de verdere beperking 
van de risico’s vanaf het jaar 2017 een begrotingsreserve aan te leggen voor 
eventuele schade in het kader van de achterborg. Deze begrotingsreserve is 
opgenomen onder artikel 9.
Toelichting verstrekte garanties t.b.v. COVID ‒ 19 maatregelen
Stichting Open Nederland (SON) die testcapaciteit voor toegangstesten 
heeft georganiseerd om de samenleving zoveel mogelijk open te houden, 
heeft een verzekering voor bestuurdersaansprakelijkheid gevonden die met 
terugwerkende kracht per 21 april 2021 ingaat. Deze verzekering dekt niet 
alles. Het ministerie van VWS heeft daarom een garantie verstrekt met 
een plafond van € 2,5 miljoen voor mogelijke juridische kosten en claims 
die niet gedekt worden door de verzekering. De Stichting heeft dit nodig om 
de leden van de raad van toezicht en de leden van het bestuur de zekerheid 
te kunnen bieden dat zij geen persoonlijke schade kunnen ondervinden van 
hun functie. Het toetsingskader is opgenomen in de bijlage van de achtste 
incidentele suppletoire begroting 2022.
Tweede Kamer, vergaderjaar 2022–2023, 36 360 XVI, nr. 1 31
