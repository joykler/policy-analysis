Financiële toelichting: 
 
Buitenlandse Zaken 
Artikel 02.04 
De realisatie voor de bevordering van Veiligheid, stabiliteit en rechtsorde in internationaal verband is 
lager dan begroot. Een deel hiervan is toegelicht in de eerste suppletoire begroting van het Ministerie 
van Buitenlandse Zaken, en betreft een overheveling naar het ministerie van Defensie voor de 
beveiliging van personeel van een aantal hoog-risico posten. Daarnaast viel de Nederlandse 
contributie aan de VN-crisisbeheersingsoperaties lager uit dan geraamd, zoals toegelicht in de tweede 
suppletoire begroting. 
 
Artikel 02.05 
De realisatie binnen artikelonderdeel 2.5 Bevordering van transitie in prioritaire gebieden is lager dan 
begroot. Vertragingen zorgden in de uitvoering bij partners gefinancierd uit Shiraka voor een lagere 
liquiditeitsbehoefte dan voorzien. 
 
Buitenlandse Handel en Ontwikkelingssamenwerking 
Artikel 04.01 
De uitgavenrealisatie op artikelonderdeel 4.1 (Humanitaire hulp) valt ten opzichte van de vastgestelde 
begroting hoger uit. Dit houdt verband met de oorlog in Oekraïne en is ingezet voor het VN-appeal 
voor hulp aan vluchtelingen, de samenwerkende hulporganisaties via Giro 555 en ter bestrijding van 
toegenomen honger door voedselonzekerheid elders in de wereld als gevolg van deze oorlog. Een 
aanvullende stijging was vanwege een verhoging van de bijdrage aan UNRWA, de VN-organisatie voor 
hulp aan Palestijnse vluchtelingen om de continuïteit van de dienstverlening door UNRWA te helpen 
garanderen. Een laatste stijging van de uitgaven heeft te maken met de Nederlandse steun aan het 
initiatief Grain from Ukraine waartoe eind november 2022 is besloten. Dit initiatief beoogt de aankoop 
van extra graan uit Oekraïne dat ten goede komt aan landen die te maken hebben met 
voedselonzekerheid of waar hongersnood dreigt. 
 
Artikel 04.02 
De uitgavenrealisatie op artikelonderdeel 4.2 Opvang en bescherming in de regio en 
migratiesamenwerking valt hoger uit, vanwege extra vrijgemaakte middelen uit het coalitieakkoord.  
 
Artikel 04.03 
De uitgaven zijn lager uitgevallen dan begroot, vooral vanwege een verlaging van het landenbudget 
Afghanistan voor bijdragen aan internationale organisaties voor een goed functionerende rechtsorde. 
Het was vanwege de situatie daar niet mogelijk om voldoende activiteiten op het gebied van veiligheid 
en rechtsorde te implementeren. 
 
Defensie 
Artikel 01.01 
Het Budget Internationale Veiligheid (BIV) is een voorziening waarvan de benutting per jaar significant 
kan variëren en moeilijk te voorspellen is. De uitgavenrealisatie van het BIV is substantieel hoger 
uitgevallen dan begroot. De oorzaak hiervan is de militaire steun die wordt gegeven aan Oekraïne. De 
vervangingskosten van het materieel worden uit het BIV gefinancierd. Het kabinet heeft generale 
middelen beschikbaar gesteld om dit te financieren. Tegelijkertijd is het reguliere budget van het BIV 
substantieel lager uitgevallen dan begroot (zie Slotwet van Defensie), onder meer een lagere inzet van 
grote missies, een facturatie achterstand bij de Capacity Building Mission Iraq (CBMI) van een aantal 
partnerlanden, de kasschuif van de Srebrenica schadevergoedingen en Defensie werd lager 
aangeslagen voor contributie bijdragen. Daarnaast zijn de inkomsten hoger dan begroot vanwege 
ontvangsten voor crisisbeheersingsoperaties uit voorgaande jaren.
