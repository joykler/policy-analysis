Lening Griekenland
In 2010 had Griekenland als eerste land van de eurozone problemen om 
zichzelf te blijven financieren op de markt. Als gevolg daarvan is besloten 
de lidstaten van de eurozone samen met het IMF tot het verlenen van 
financiële steun door het verstrekken van bilaterale leningen. Deze 
zogenaamde Greek Loan Facility (GLF) bestond oorspronkelijk uit € 80 mld. 
aan bilaterale leningen van de landen van de eurozone en € 30 mld. van 
het IMF. In juli 2011 is besloten om de nog niet uitgekeerde leningen uit de 
GLF over te hevelen naar het EFSF. Vanuit de bilaterale leningen in het GLF 
is € 52,9 mld. uitgekeerd aan Griekenland. Het Nederlandse aandeel in de 
GLF was in totaal € 3,2 mld. Sinds 2012 zijn geen nieuwe leningen meer 
verstrekt en is Griekenland in 2020 gestart met het terugbetalen van de 
leningen. Eind 2022 bedraagt het Nederlandse aandeel in de GLF € 2,7 mld.
Lening Oekraïne 
Nederland heeft in 2022 een bilaterale lening verstrekt van € 200 mln. aan 
Oekraïne via een speciale kredietlijn van het IMF. Deze begrotingssteun zal 
een bijdrage leveren aan Oekraïense inspanningen om de dagelijkse 
uitgaven te financieren en daarmee de economie draaiende te houden. De 
lening neemt na een respijtperiode van 4,5 jaar na uitgifte af middels 
halfjaarlijkse terugbetalingen. Het bedrag moet 10 jaar na uitgifte terug zijn 
betaald.
Geconsolideerde vorderingen exportkredietverzekering
Verreweg het grootste deel van de geconsolideerde vorderingen (excl. 
consolidatierente) van € 0,301 mld. is opgenomen in consolidatie-overeen­
komsten in het kader van de Club van Parijs. Vorderingen begrepen in 
consolidatie-overeenkomsten zijn door landen erkende schulden waar een 
betalingsregeling voor geldt en kunnen derhalve worden beschouwd als 
recuperabel.
Niet uit de balans blijkende vordering
Tot de voorwaardelijke vorderingen kan het saldo van de Maintenance Of 
Value posities (MOV) worden gerekend (betreft internationale instellingen). 
Het betreft een statutaire verplichting voor de aandeelhouders om onder 
bepaalde voorwaarden de waarde van hun originele ingelegde kapitaalinleg 
in nationale valuta constant te houden. De stand van de MOV-posities 
bedroeg € 26,7 mln. Het saldo van de MOV-posities kan afhankelijk van 
wisselkoersfluctuaties een vordering dan wel een verplichting voorstellen. 
Door de aandeelhouders van de internationale instellingen is echter 
besloten dat er geen uitkering van de MOV-verplichtingen zal plaatsvinden. 
Zodoende zullen er geen financiële transacties op basis van de MOV plaats­
vinden, tenzij de aandeelhouders besluiten deze bevriezing op te heffen.
Onderdeel van afspraken van de Eurogroep is dat de inkomsten van de ECB 
en de nationale centrale banken op de Griekse staatsobligaties worden 
doorgegeven aan Griekenland. Dit betreffen de inkomsten uit de SMP-porte­
feuille en de ANFA-portefeuille. Het ESM heeft een speciale rekening 
waarop lidstaten de inkomsten kunnen overmaken. Medio 2018 is besloten 
om conditioneel aan het honoreren van de afspraken de inkomsten in de 
toekomst weer uit te keren. De Eurogroep heeft daartoe in juni aan de 
Eurozone-lidstaten verzocht het betalen van de inkomsten van na 2014 aan 
de speciale ESM rekening te hervatten. In 2022 is er € 27,9 mln. overgemaakt.
Tweede Kamer, vergaderjaar 2022–2023, 36 360 IX, nr. 1
