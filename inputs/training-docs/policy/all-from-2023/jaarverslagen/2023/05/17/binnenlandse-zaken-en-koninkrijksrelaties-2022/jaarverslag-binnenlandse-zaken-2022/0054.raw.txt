4.3 Artikel 3. Woningmarkt
A. Algemene doelstelling
Een vrij toegankelijke, vraaggerichte woningmarkt met steun voor degenen 
die dat nodig hebben.
B. Rol en verantwoordelijkheid
Het toegankelijk, betaalbaar en toekomstbestendig mogelijk maken van 
de woningmarkt voor iedereen, lukt alleen door veel samen te werken en 
telkens goed alle belangen af te wegen. Als rijksoverheid, met provincies, 
gemeenten, woningcorporaties, zorginstellingen, investeerders, project­
ontwikkelaars, bouwers, makelaars en velen anderen. Ieder heeft een eigen 
rol, maar altijd samen met anderen.
De minister voor Volkshuisvesting en Ruimtelijke Ordening (VRO) jaagt die 
samenwerking aan, door zoveel mogelijk belemmeringen weg te nemen, 
perspectief te bieden in wetten en regels en door het bewaken van de 
kwaliteit en duurzaamheid van bouwen en wonen, zodat prettig en 
betaalbaar wonen voor iedereen mogelijk is én blijft.
Beleid en regelgeving
Onder meer via de Wet op de huurtoeslag (WHT), de huur(prijs)regulering 
en maatregelen ten aanzien van de koopwoningmarkt is de minister voor 
VRO verantwoordelijk voor het beleid en de regelgeving met betrekking tot 
de betaalbaarheid van het wonen. Tevens is de minister voor VRO medever­
antwoordelijk voor de regelgeving met betrekking tot de fiscale behandeling 
van de eigen woning en de hypothecaire leennormen.
De minister voor VRO is verantwoordelijk voor het beleid en de regelgeving 
inzake de huurtoeslag. Tevens is de minister voor VRO verantwoordelijk 
voor het budgettair beheer van de huurtoeslag op grond van de WHT.
Regisseren
– De minister voor VRO voert de regie over een heldere verdeling van 
rollen en verantwoordelijkheden van de verschillende partijen op het 
terrein van wonen. Tevens voert de minister voor VRO de regie ten 
aanzien van het bevorderen van een evenwichtige omvang en verdeling 
van de woningvoorraad.
– De minister voor VRO is verantwoordelijk voor de regelgeving ten 
aanzien van (het stelsel van) woningcorporaties. Woningcorporaties zijn 
via de Woningwet (Wonw) gebonden aan een begrensd werkdomein 
waarbinnen zij werkzaamheden met staatssteun mogen uitvoeren. Deze 
zijn het bouwen, verhuren en beheren van woningen met een lage huur 
voor huishoudens met een laag inkomen en andere doelgroepen die op 
de reguliere woningmarkt moeilijk een woning kunnen vinden. Tevens 
is de minister voor VRO verantwoordelijk voor het beleid en de 
regelgeving inzake de verhuurderheffing.
– Tevens draagt de minister voor VRO zorg voor het kapitaalmarktbeleid 
betreffende investeringen in de woningmarkt, bijvoorbeeld via het 
beleid ten aanzien van de Nationale Hypotheekgarantie (NHG) en het 
Waarborgfonds Sociale Woningbouw (WSW).
Tweede Kamer, vergaderjaar 2022–2023, 36 360 VII, nr. 1
