Artikel 2: Veiligheid en stabiliteit
A. Algemene doelstelling
Het bevorderen van de Nederlandse en internationale veiligheid en 
stabiliteit door doelgerichte bilaterale en multilaterale samenwerking en 
het bevorderen van democratische transitie in prioritaire gebieden, vooral 
in de ring rond Europa. Veiligheid is geen vanzelfsprekendheid. De interna­
tionale omgeving verandert snel en ingrijpend. Wat er in de wereld om ons 
heen gebeurt, heeft direct gevolgen voor onze eigen veiligheid en voor onze 
welvaart. Veel van de grensoverschrijdende dreigingen waaraan Nederland 
bloot staat, zijn van een dusdanige omvang en complexiteit dat een geïnte­
greerde aanpak en samenwerking in internationaal verband geboden is. 
Voorbeelden zijn de proliferatie van massavernietigingswapens, terrorisme 
en gewelddadig extremisme, ongewenste buitenlandse inmenging door 
statelijke actoren, grensoverschrijdende criminaliteit en cyberdreigingen.
B. Rol en verantwoordelijkheid
De basis voor de inzet van het kabinet op internationaal veiligheidsbeleid 
ligt besloten in de Geïntegreerde Buitenland- en Veiligheidsstrategie 
(GBVS) die in het voorjaar van 2018 aan de Tweede en Eerste Kamer is 
aangeboden. De GBVS aanpak beschrijft drie pijlers: onveiligheid 
voorkomen waar mogelijk, verdedigen tegen urgente dreigingen waar 
noodzakelijk en het versterken van ons veiligheidsfundament. Om de 
daarbij benoemde 13 doelen te behalen is de samenhangende inzet nodig 
van defensie, diplomatie, economie, ontwikkelingssamenwerking, politie, 
inlichtingendiensten, en justitie. Dit onderwerp strekt zich dus uit naar 
andere begrotingen, zoals Defensie, Buitenlandse Handel en Ontwikkelings­
samenwerking, Justitie en Veiligheid, Binnenlandse Zaken en Koninkrijks 
relaties en Economische Zaken en Klimaat. Onze veiligheidsbelangen 
vergen een wereldwijde inzet voor de veiligheid van Nederlanders, 
Nederland en het Koninkrijk.
De Minister van Buitenlandse Zaken is verantwoordelijk voor:
Stimuleren 
Bevorderen en bewaken van de coherentie en consistentie van de 
Nederlandse inzet in bilateraal en multilateraal verband gericht op grotere 
veiligheid en duurzame stabiliteit, onder andere door:
 
– Nederlandse bijdragen in het kader van de EU, de VN, de NAVO en de 
OVSE.
– Deelname aan ad hoc coalities zoals het Non-Proliferation and 
Disarmament Initiative (NPDI) en de Friends of the CTBT (Alomvattend 
Kernstopverdrag).
– Een vooraanstaande rol spelen op het gebied van de versterking van 
het internationaalrechtelijk en normatief kader betreffende cyberspace, 
door middel van activiteiten gericht op zowel capaciteitsopbouw als op 
internationale consultatie.
– De Nederlandse actieve rol binnen het Global Counter Terrorist Forum 
en de Global Coalition to Counter/Defeat ISIS.
– Preventie aan de bron, door in risicolanden samenwerking te zoeken om 
de dreiging van radicalisering, gewelddadig extremisme en terrorisme 
te verminderen.
Tweede Kamer, vergaderjaar 2022–2023, 36 360 V, nr. 1
