Beleidsthema 2  
Vrede, veiligheid en stabiliteit 
 
Beleidsdoelstelling 
 
Het bevorderen van de Nederlandse en internationale veiligheid en stabiliteit door doelgerichte 
bilaterale en multilaterale samenwerking en het bevorderen van democratische transitie in prioritaire 
gebieden, vooral in de ring rond Europa. Daarnaast het doel om vrede en veiligheid te bereiken door 
het voorkomen en terugdringen van conflictsituaties en het bevorderen van rechtstaatontwikkeling, 
wederopbouw, vredesopbouw, legitieme en democratische staatsstructuren. Tevens het verlenen van 
noodhulp ter leniging van humanitaire nood wereldwijd. 
Wat er in de wereld om ons heen gebeurt, heeft direct gevolgen voor onze eigen veiligheid en voor 
onze welvaart. Veel van de grensoverschrijdende dreigingen waaraan Nederland bloot staat, zijn van 
een dusdanige omvang en complexiteit dat een geïntegreerde aanpak en samenwerking in 
internationaal verband geboden is. Voorbeelden zijn de proliferatie van massavernietigingswapens, 
terrorisme en gewelddadig extremisme, ongewenste buitenlandse inmenging door statelijke actoren, 
grensoverschrijdende criminaliteit en cyberdreigingen. 
 
Beleidsinzet toegelicht 
 
Veiligheid 
Uitgangspunt voor de Nederlandse inzet op het terrein van internationale veiligheid was ook in 2022 
geordend langs drie pijlers: 1) voorkomen van onveiligheid waar mogelijk; 2) verdedigen van 
Nederland met een effectieve en moderne aanpak en; 3) versterken van ons veiligheidsfundament 
zoals benoemd in de Geïntegreerde Buitenland- en Veiligheidsstrategie. Voor een uitgebreidere 
toelichting op de drie pijlers wordt verwezen naar het beleidsverslag 2022 van Buitenlandse Zaken. 
 
Migratiesamenwerking  
In 2022 is ingezet op het verbeteren van migratiesamenwerking met voor Nederland belangrijke 
herkomst- en transitlanden in Noord-Afrika en het Midden-Oosten (MENA) en de Sahel. Er is 
voortvarend gestart met het vormgeven van bilaterale migratiepartnerschappen, waarmee wordt 
gepoogd irreguliere migratie te beperken, terugkeer bij onrechtmatig verblijf te bevorderen en 
migranten te beschermen. Partnerschappen zullen over de volle breedte van de bilaterale relatie 
worden aangevlogen. Afspraken over bijvoorbeeld handel, hulp, steun bij opvang en tijdelijke legale 
en circulaire arbeidsmigratie kunnen onderdeel uitmaken van deze migratiepartnerschappen. 
 
De samenwerking van Nederland met de Internationale Organisatie voor Migratie (IOM) in de MENA-
regio en de Sahel heeft zich middels het COMPASS-partnerschap verder verdiept. Het partnerschap 
richt zich onder meer op het beschermen van migranten, het tegengaan van mensenhandel- en 
smokkel, het vergroten van bewustzijn over de risico’s van irreguliere migratie en het ondersteunen 
van vrijwillige terugkeer en herintegratie in landen van herkomst.  
 
Nederland heeft ook ingezet op de versterking van internationale samenwerking op mensenhandel en 
-smokkel langs de voor Nederland belangrijke migratieroutes. Zo heeft Nederland actief bijgedragen 
aan verschillende regionale dialogen, waaronder het Rabatproces, het Khartoumproces, en de Niamey 
Declaration. 
 
Budget Internationale Veiligheid 
Nederlandse militairen zijn in 2022 wederom breed ingezet voor vrede en veiligheid. In 2022 zijn in 
totaal 3.337 militairen uitgezonden geweest. 
 
9
