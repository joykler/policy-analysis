De uitkomsten van de prestatie-indicatoren voor belastingen in de 
begroting en de ontwikkeling van de compliance vormen op zichzelf geen 
aanleiding te veronderstellen dat er sprake zou zijn van een ontoereikend 
M&O-beleid, temeer omdat de belastingmoraal voor alle doelgroepen op 
hetzelfde hoge niveau is gebleven als voorgaande jaren.
M&O Toeslagen
Toeslagen heeft samen met de betrokken toeslagdepartementen gewerkt 
aan de ontwikkeling van de handhavingsstrategie voor 2023 voor de 
reguliere toeslagverstrekking. Die handhavingsstrategie biedt kaderstelling 
voor alle handhavingsactiviteiten van Toeslagen en wordt vanaf 2023 in 
fases geïmplementeerd. De handhavingsstrategie is erop gericht het gedrag 
van burgers zodanig te beïnvloeden dat zij - zoveel mogelijk uit zichzelf - 
structureel de regels naleven. Toeslagen gaat uit van vertrouwen in de 
burger én treedt adequaat op in situaties die daarom vragen. Afhankelijk 
van de situatie worden hiertoe (een mix van) handhavingsinstrumenten 
ingezet om de toekenningszekerheid te maximaliseren zonder onevenredig 
zware (bewijs)lasten neer te leggen bij toeslaggerechtigden. De geldende 
wet- en regelgeving wordt toegepast. Binnen de ruimte die de wet biedt 
houdt Toeslagen rekening met feiten en omstandigheden in individuele 
situaties.
Er vonden in 2022 geautomatiseerde controles plaats op de toeslagrege­
lingen in verschillende fases van het proces. Daarbij wordt mede gebruik 
gemaakt van derden-informatie. Bij onduidelijkheden vindt er uitworp 
plaats en wordt het dossier handmatig getoetst, veelal in afstemming met 
de burger. Voordat er sprake is van een definitieve toekenning vinden ook 
aanvullende controles plaats zoals de toets op het vastgestelde inkomen 
van het betreffende toeslagjaar van de burger. Daarnaast vinden er diverse 
handhavingsactiviteiten plaats op basis van een vastgesteld activitei­
tenplan. In 2022 heeft Toeslagen geen boetes opgelegd en geen opsporing 
en vervolging door FIOD en OM geïnitieerd.
Het intensief toezicht is tijdelijk stopgezet na de Toeslagaffaire en de gerela­
teerde privacy-issues. In 2022 is verder gewerkt aan het opstellen en 
valideren van kaders voor toezicht. Als de herijking van de processen begin 
2023 is afgerond wordt het intensief toezicht gefaseerd herstart. Daarbij 
wordt in het kader van de nieuwe handhavingstrategie gebruik gemaakt van 
risicoclassificatie, rekening houdend met de vereisten die hierover zijn 
afgestemd met de Kamer.
In de hersteloperatie wordt M&O ook zoveel mogelijk voorkomen door 
goede wet- en regelgeving, waarborgen in de processen en door 
gedupeerden zorgvuldig te beoordelen. De Kamer wordt hierover in voort­
gangsrapportages geïnformeerd. Voor de hersteloperatie wordt gebruik 
gemaakt van uitvoeringsorganisaties buiten de rijksoverheid. Voor deze 
organisaties worden in onder andere controleprotocollen aanvullende 
maatregelen vastgelegd, zoals afspraken over het vier-ogenprincipe en 
uniformiteit in de beoordeling.
Toeslagen ontvangt signalen en zorgen over M&O van medewerkers van 
de Belastingdienst, Toeslagen, gemeenten en vanuit de media. Een groot 
deel van de signalen betreft niet fraude maar zorgen over overcompensatie, 
wat inherent is aan de ruimhartigheid van de compensatieregeling. Het 
proces waarbinnen signalen worden verwerkt kent waarborgen om voorin­
genomen handelen te voorkomen.
Tweede Kamer, vergaderjaar 2022–2023, 36 360 IX, nr. 1
