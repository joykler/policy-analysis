Beleidsthema 9 
Overige uitgaven 
 
Onder overige uitgaven zijn de uitgaven gegroepeerd die niet onder één van de beleidsinhoudelijke 
hoofdstukken kunnen worden ondergebracht. Dit betreft vooral de apparaatsuitgaven voor het 
ministerie van Buitenlandse Zaken waarbij het merendeel van de uitgaven bestemd is voor het 
postennet en de uitgaven voor attachés, die vanuit de verschillende vakdepartementen worden 
uitgezonden naar de Nederlandse vertegenwoordigingen in het buitenland om met hun specifieke 
kennis mede invulling te geven aan het buitenlands beleid. 
 
Beleidsinzet toegelicht 
 
Postennet 
Om als Nederland invloedrijk te blijven moet het postennet meebewegen met de huidige 
ontwikkelingen. Dit betekent wereldwijd meer samen werken op prioritaire onderwerpen, zoals 
democratie, mensenrechten, internationaal recht, de klimaat- en energietransitie, fysieke en 
economische veiligheid, strategische afhankelijkheden, economische weerbaarheid, kansengelijkheid 
en irreguliere migratie. Daarom heeft het kabinet besloten om in deze kabinetsperiode het postennet 
te versterken. Hiervoor is een oplopende reeks geld beschikbaar van EUR 17 miljoen in 2022 oplopend 
tot EUR 52 miljoen structureel vanaf 2025. Met deze versterking kunnen de Nederlandse belangen 
wereldwijd nog beter worden gediend. 
 
Na het aantreden is het kabinet gestart met deze versterkingsoperatie en wordt deze in de periode 
2022-2025 ingevuld. Onze diplomatieke posten, die worden bemenst vanuit alle departementen, zijn 
Rijksbrede dienstverleners; voor het hele Koninkrijk en voor alle ministeries. Kern van de plannen is 
een uitbreiding van de formatie op de belangrijke thema’s uit het coalitieakkoord. In de eerste plaats 
door extra formatie binnen de posten in de EU-landen, maar ook daarbuiten, door in te zetten op 
prioritaire thema’s zoals mensenrechten, versterking coalities, veiligheid en ondermijning, betere en 
toegankelijkere dienstverlening voor Nederlanders in het buitenland, economische diplomatie, de 
hulp/handel agenda, Global health, klimaat en grondoorzaken migratie. Dat geldt ook voor een aantal 
directies in Den Haag, daar een sterker postennet onlosmakelijk is verbonden met het departement. 
Medio 2022 zijn de eerste medewerkers op de posten en in Den Haag gestart. Daarnaast investeert 
het ministerie in crisisparaatheid, onder andere door het verder inrichten van een permanente 
crisisstructuur. Een grotere organisatie met grotere beleidsambities in een complexere en meer 
veeleisende (inter)nationale omgeving vergt ook sterkere ondersteuning op het gebied van veiligheid, 
IT en bedrijfsvoering. Ook op deze onderdelen is extra capaciteit ingezet en voorzien.
