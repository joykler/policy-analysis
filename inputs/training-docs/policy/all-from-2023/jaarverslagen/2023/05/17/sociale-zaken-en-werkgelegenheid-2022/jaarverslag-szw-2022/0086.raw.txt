4.5 Artikel 5 Werkloosheid
A. Algemene doelstelling
De overheid beschermt werknemers tegen de financiële gevolgen van 
werkloosheid en stimuleert hen het werk te hervatten. 
De overheid biedt werknemers die hun baan verliezen en geheel of gedeel­
telijk werkloos worden, bescherming tegen het verlies aan loon als gevolg 
van werkloosheid. Zij kunnen een beroep doen op een uitkering die voorziet 
in een tijdelijk inkomen om de periode van werkloosheid te overbruggen. 
Hiervoor zijn werknemers verplicht verzekerd op grond van de Werkloos­
heidswet (WW). Door middel van instrumenten als bijvoorbeeld de sollici­
tatieplicht, het besluit passende arbeid en inkomstenverrekening stimuleert 
de overheid een terugkeer naar werk.
Werklozen die bij instroom in de WW ouder zijn dan 60 jaar en 4 maanden, 
komen na afloop van hun WW-recht in aanmerking voor een uitkering op 
minimumniveau op grond van de Wet inkomensvoorziening oudere 
werklozen (IOW).
Als het totale inkomen van de uitkeringsgerechtigde WW of IOW en diens 
eventuele partner onder het sociaal minimum ligt, kan de uitkeringsgerech­
tigde een toeslag ontvangen tot het sociaal minimum op grond van de 
Toeslagenwet (TW), zie beleidsartikel 2.
Werknemers in Caribisch Nederland ontvangen bij beëindiging van de 
dienstbetrekking anders dan door de schuld van de werknemer op grond 
van de Cessantiawet een eenmalige uitkering, te betalen door de werkgever. 
Als de werkgever wegens faillissement of surseance van betaling niet in 
staat is om de uitkering (tijdig) te betalen, neemt de overheid deze 
verplichting over.
B. Rol en verantwoordelijkheid
De Minister financiert de inkomensondersteuning met begrotingsgefinan-
cierde uitkeringsregelingen. Daarnaast stimuleert de Minister met 
financiële instrumenten initiatieven die bijdragen aan de werking van de 
arbeidsmarkt. Bij de premiegefinancierde uitkeringsregelingen regisseert 
de Minister. Zij is in deze rollen verantwoordelijk voor:
– de vormgeving, het onderhoud en de werking van het stelsel van wet- 
en regelgeving;
– de vaststelling van het niveau van de uitkeringen van de onderscheiden 
regelingen;
– het borgen van het activerend karakter van de regelingen en van hun 
bijdrage aan de werking van de arbeidsmarkt;
– de sturing van en het toezicht op de rechtmatige, doeltreffende en 
doelmatige uitvoering door UWV;
– de organisatie van de eigen uitvoering binnen het verband van de 
Rijksdienst Caribisch Nederland (RCN).
Tweede Kamer, vergaderjaar 2022–2023, 36 360 XV, nr. 1
