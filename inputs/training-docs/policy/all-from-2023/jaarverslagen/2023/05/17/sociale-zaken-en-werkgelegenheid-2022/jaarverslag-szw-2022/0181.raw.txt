De realisatie van de koopkrachtmutatie in 2022, berekend bij het CEP 2023, 
laat zien dat de mediane koopkracht uit komt op ‒ 2,7%. Dit is 2,8% lager 
dan wat bij de Begroting 2022 werd verwacht, toen de inflatiestijging nog 
11
beperkt was. De inflatie in 2022 was 6,7% in plaats van de verwachte 1,8%.
De groep die het meest opvalt is de groep uitkeringsgerechtigden. Hun 
koopkracht steeg in 2022 in doorsnee met +5,0%, vooral als gevolg van de 
energietoeslag van maximaal € 1.800 die in 2022 is uitgekeerd. Daarnaast 
zorgt de energietoeslag voor veel spreiding onder de uitkeringsgerech­
tigden. Dat komt doordat de populatie uitkeringsgerechtigden divers is: zo 
12
had een deel van hen een te hoog inkomen voor de energietoeslag . 
Daarnaast maakt de energietoeslag een relatief groot deel uit van het 
inkomen van de onderkant van deze groep, omdat hun inkomens laag zijn. 
De boxplot laat zien dat voor 50% van de uitkeringsgerechtigden de 
koopkrachtontwikkeling tussen de ‒ 2,2% en +10,3% ligt.
De feitelijke spreiding tussen én binnen inkomensgroepen is groter dan 
deze koopkrachtcijfers laten zien. Dat komt omdat in de doorrekeningen 
wordt uitgegaan van een enkel inflatiecijfer voor alle huishoudens. In 
werkelijkheid is er tussen inkomensgroepen sprake van  inflatieongelijkheid:
huishoudens met een lager inkomen besteden een relatief groot aandeel 
van hun inkomen aan energie, waardoor stijgende energieprijzen deze 
groep relatief hard raken. Omdat de inflatie in 2022 voor een belangrijk deel 
werd veroorzaakt door stijgende energieprijzen, lijkt de koopkrachtontwik­
keling van lagere inkomens positiever dan in werkelijkheid het geval is. Ook 
is er spreiding binnen inkomensgroepen doordat niet iedereen in dezelfde 
mate te maken heeft gehad met een gestegen energierekening. Het maakt 
bijvoorbeeld veel uit welk type energiecontract iemand heeft, in wat voor 
type woning iemand woont of hoe goed geïsoleerd een woning is. In 
normale tijden zijn de verschillen in ervaren inflatie tussen inkomens­
groepen en huishoudtypen beperkt.
Daarnaast wordt er in de koopkrachtberekeningen vanuit gegaan dat er 
niets verandert in de persoonlijke omstandigheden van mensen. 
Belangrijke gebeurtenissen, zoals een nieuwe baan of het verliezen van 
werk, hebben doorgaans meer effect op de persoonlijke koopkrachtsituatie 
van huishoudens dan een enkel cijfer kan uitdrukken. Dat maakt dat de 
statische koopkrachtplaatjes met nuance moeten worden bekeken.
Het koopkrachtbeeld voor 2022 moet in samenhang worden bezien met 
2023. Het is in het jaarverslag gebruikelijk om uitsluitend de gerealiseerde 
koopkrachtontwikkeling van het afgelopen jaar te presenteren. De hoge 
inflatie in 2022 leidde echter tot een koopkrachtdaling die ook doorwerkt in 
2023, en dat was voor het kabinet reden om in 2022 te besluiten tot nieuwe 
maatregelen in 2023. De cumulatieve koopkrachtontwikkeling van 2022 en 
2023 bij elkaar (zie figuur 6) is daarom van grotere informatieve waarde. 
Omdat dit jaarverslag betrekking heeft op 2022, gaat de tekst hier slechts 
kort in op de rol van kabinetsbeleid in 2023. Het kabinet heeft een tijdelijk 
prijsplafond ingesteld, naast een breed koopkrachtpakket van circa 
€ 12 miljard. Als onderdeel van het brede koopkrachtpakket heeft het kabinet 
besloten het minimumloon al vanaf 1 januari 2023 in één keer met in totaal 
11
 Het CBS gaat naar verwachting medio 2023 over op een alternatieve meetmethode. De alterna­
tieve methode wordt reeds gebruikt voor de koopkrachtraming in het CEP 2023. Hierdoor verschilt 
de alternatieve cpi van de officiële cpi, die in 2022 uitkwam op 10,0%.
12
 Onder uitkeringsgerechtigden vallen niet alleen bijstandsgerechtigden, maar bijvoorbeeld ook 
mensen met een WW-uitkering of een arbeidsongeschiktheidsuitkering die wordt vastgesteld op 
basis van het verdiende loon in het verleden. 
Tweede Kamer, vergaderjaar 2022–2023, 36 360 XV, nr. 1
