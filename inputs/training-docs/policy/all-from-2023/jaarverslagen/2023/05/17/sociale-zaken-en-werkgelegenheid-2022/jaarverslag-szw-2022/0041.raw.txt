bestaat. De mogelijke invoeringsdatum van het betreffende onderdeel is 
daarom tegen het licht gehouden. Dit onderdeel van de regeling kan, voor 
zover dat al mogelijk is, niet eerder in werking treden dan per 1 januari 2024.
Leven lang ontwikkelen
Stimulans arbeidsmarktpositie (STAP)
In maart 2022 is het eerste tijdvak voor het aanvragen van STAP-budget 
opengesteld. In 2022 zijn vijf aanvraagtijdvakken geweest waarin in totaal 
ruim 218.000 mensen hun STAP-subsidieaanvraag verleend kregen. Op 
basis van de opgedane ervaringen is de subsidieregeling in 2022 
meermaals aangepast, onder meer vanwege verheldering van de taakuit­
voering en positionering van de Toetsingskamer STAP, het reserveren van 
budget voor niet-digitale aanvragen en het verduidelijken van bepalingen. 
Eind 2022 zijn maatregelen aangekondigd om misbruik en oneigenlijk 
gebruik van de regeling in 2023 terug te dringen. De snelle uitputting van 
het budget laat zien dat er veel belangstelling is om scholing te volgen. 
Tegelijkertijd blijkt uit de maatschappelijke discussie over het opleidings­
aanbod in het STAP-scholingsregister dat het wenselijk is het opleidings­
aanbod meer te richten op arbeidsmarktrelevantie in plaats van 
arbeidsmarktgerichtheid. De komende periode wordt hieraan meer 
invulling gegeven.
Pensioenakkoord
Meerjarig investeringsprogramma Duurzame Inzetbaarheid en Leven Lang 
Ontwikkelen
Het Meerjarig Investeringsprogramma Duurzame Inzetbaarheid en LLO 
(MIP) heeft in 2022 het eerste aanvraagtijdvak voor de expeditie-regeling 
opengesteld en de eerste reeks subsidies is beschikt. De subsidies hebben 
als doel bestaande wetenschappelijke- en praktijkkennis te valideren en 
breder toepasbaar te maken voor organisaties en sectoren. Het aantal 
toegekende subsidies was vanwege de kwaliteit van een aantal aanvragen 
lager dan het subsidieplafond. Naar aanleiding van de procesevaluatie zal 
worden bekeken hoe dit bij het volgende aanvraagtijdvak kan worden 
voorkomen, zodat de doeltreffendheid kan worden vergroot.
Hiernaast is er vanuit het MIP bijgedragen aan communicatietrajecten rond 
leven lang ontwikkelen en rond vitaliteit. Dit is gegaan volgens verwachting.
Noodmaatregelen
Tijdelijke Noodmaatregel Overbrugging voor behoud Werkgelegenheid
Als gevolg van de coronacrisis is de tijdelijke Noodmaatregel Overbrugging 
voor behoud van Werkgelegenheid (NOW) ingesteld. Deze regeling had als 
doel om getroffen ondernemingen te ondersteunen zodat werk zoveel 
mogelijk behouden kan blijven. De regeling voorzag in een tegemoet­
koming in de loonkosten. In verband met de harde lockdown die in 
december 2021 werd aangekondigd in verband met de omikronvariant is 
begin 2022 de 8e en laatste NOW-tranche (NOW-6-regeling) opengesteld 
voor werkgevers. De NOW-6 (achtste tranche) voorzag in loonsteun over 
de periode van 1 januari t/m 31 maart 2022 en kende dezelfde voorwaarden 
als de NOW-5 (zevende tranche), die liep van november tot en met december 
2021. In totaal hebben circa 30 duizend werkgevers via de NOW-6 een 
voorschot ontvangen en is € 1,2 miljard beschikbaar gesteld aan UWV voor 
de uitbetaling van de NOW-6 aan werkgevers.
Tweede Kamer, vergaderjaar 2022–2023, 36 360 XV, nr. 1 41
