Artikel 2 Financiële markten
A. Algemene doelstelling
Beleid en regelgeving maken voor een stabiele en integere werking van 
financiële markten, met betrouwbare dienstverlening van financiële instel­
lingen aan burgers en bedrijven. 
B. Rol en verantwoordelijkheid
De minister van Financiën bevordert het goede functioneren van het 
financiële stelsel en heeft een regisserende rol. Zij is verantwoordelijk voor 
de goede werking van het betalingsverkeer. De minister is daarnaast verant­
woordelijk voor goed functionerende en integere financiële markten en voor 
de Nederlandse wetten en regels ten aanzien van de financiële markten en 
de institutionele structuur van het toezicht. Verder draagt de minister samen 
met de minister van Justitie en Veiligheid verantwoordelijkheid voor wet- 
en regelgeving om het gebruik van het financieel stelsel voor het witwassen 
van geld en het financieren van terrorisme te voorkomen. Ook is de minister 
verantwoordelijk voor de regelgeving van bepaalde bijzondere  financiële
beroepsgroepen, zoals accountants. De Nederlandsche Bank (DNB) en de 
Autoriteit Financiële Markten (AFM) voeren het daadwerkelijke toezicht op 
de financiële markten uit. Dat wil zeggen dat de minister verantwoordelijk 
is voor het functioneren van het toezichtsysteem als geheel en verantwoor­
delijk is voor de uitvoering van het toezicht door DNB en de AFM. Echter, 
om de onafhankelijke positie van de toezichthouders te bevorderen is de 
minister noch verantwoordelijk noch bevoegd ten aanzien van individuele 
besluiten van de toezichthouders, en beschikt de minister niet over toezicht­
vertrouwelijke informatie. Daarnaast worden steeds meer toezichttaken op 
Europees niveau belegd. Zo voert de Europese Centrale Bank (ECB) ook in 
belangrijke mate het toezicht op grote en grensoverschrijdende Europese 
banken uit.
De randvoorwaarden die de minister stelt voor een integer en stabiel 
systeem hebben hun basis in de Wet op het financieel toezicht (Wft) en de 
Wet ter voorkoming van witwassen en het financieren van terrorisme 
(Wwft). Het gaat hierbij om (het toezicht op nakoming van) regelgeving die 
financiële instellingen stimuleert en verplicht om op integere en transpa­
rante wijze te werk te gaan. Deze regelgeving en dit toezicht dragen eraan 
bij dat consumenten en bedrijven met voldoende informatie en vertrouwen 
financiële producten kunnen afnemen.
Tot slot bevordert de minister het verantwoord financieel gedrag door de 
burger en zet de staatssecretaris zich in voor de ongestoorde voorziening 
van voldoende munten in circulatie.
Verantwoordelijkheden minister van Financiën op de BES-eilanden
Bonaire, Sint-Eustatius en Saba (BES-eilanden) maken deel uit van 
Nederland. De eilanden zijn openbare lichamen in de zin van de Grondwet. 
De verantwoordelijkheid van de minister van Financiën ten aanzien van 
de toezichttaken voor de BES-eilanden is dezelfde als voor Europees 
Nederland, omdat de verhouding tussen de minister en de toezichthouders 
dezelfde is. Het toezicht op de BES-eilanden is net als in Nederland op 
afstand geplaatst bij DNB en de AFM; de minister van Financiën is systeem­
verantwoordelijk.
Tweede Kamer, vergaderjaar 2022–2023, 36 360 IX, nr. 1
