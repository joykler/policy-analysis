De MIVD onderkent als bedrijfsmatige risico's: operationele knelpunten als 
gevolg van de toepassing van de Wet Inlichtingen en Veiligheidsdiensten 
2017 (Wiv 2017), het realisatievermogen van de MIVD (in het bijzonder IT) 
en de tijdige realisatie van de huisvesting.
De Evaluatiecommissie Jones-Bos (Evaluatiecommissie Wiv) concludeerde 
dat de Wiv 2017 onvoldoende aansluit op de technologische complexiteit en 
dynamiek van de operationele praktijk van de diensten. De AR stelde dat 
de effectiviteit van de inlichtingen- en veiligheidsdiensten onder druk staat 
door de effecten van de wet op de slagkracht. Zowel de evaluatiecommissie 
Wiv als de AR hebben in hun rapporten aanbevelingen gedaan. Deze aanbe­
velingen worden meegenomen in een aanpassing van de Wiv 2017.
Naast het voorstel tot wijziging van de Wiv 2017 heeft het Kabinet gewerkt 
aan een tijdelijke wet om de meest urgente operationele knelpunten in het 
cyberdomein weg te nemen. De tijdelijke wet moet de diensten in staat 
stellen hun bestaande bevoegdheden effectiever in te zetten, zonder 
afschaling van waarborgen, om zo het zicht op landen met een offensief 
cyberprogramma gericht tegen Nederland te herstellen of op te bouwen. Bij 
de totstandkoming van de tijdelijke wet is doorlopend aandacht geweest 
voor de uitvoerbaarheid. Op 2 december 2022 is het wetsvoorstel voor de 
tijdelijke wet naar de Tweede Kamer gestuurd. De tijdelijke wet laat de 
noodzaak tot een bredere wijziging van de Wiv 2017 onverlet.
Bij de begroting 2022 investeerde de regering in de inlichtingen en veilig­
heidsdiensten. Met de motie Hermans zijn vervolgens additionele middelen 
aan de dienst toegekend. Deze budgetten voor het begrotingsjaar 2022 zette 
de MIVD in op een aantal gebieden die de slagkracht versterken en om de 
eerste stappen te kunnen maken in verbeteringen van dataverwerking. 
Tevens werd een deel besteed aan de verdere borging van compliance- en 
risicomanagement. Daarnaast zijn in 2022 stappen gezet om de IT basis op 
orde te krijgen. Voorts is in het coalitieakkoord 2022 een bedrag oplopend 
naar € 300 miljoen structureel opgenomen onder de noemer 'Inlichtingen­
diensten (AIVD, MIVD) en NCTV'. In de Defensienota 2022 zijn middelen 
toegekend aan de MIVD voor de verdere versterking van de IT-basis op orde 
en cyber, als ook voor informatiegestuurd optreden (IGO). Met de intensi­
veringen krijgt de MIVD op termijn meer vermogen om bestaande en 
toekomstige dreigingen beter in beeld te krijgen en te houden. Dit effect zal 
zich geleidelijk in een meerjarig traject realiseren. In 2022 lag de nadruk op 
het uitwerken van bestedingsplannen en organiseren van voorwaarden om 
de benodigde groei mogelijk te maken.
De formatie en de personele vulling van de MIVD zijn in 2022 gestegen. 
Ingezet wordt op behoud en verdere vulling, waarbij kwaliteit het 
uitgangspunt is. Moderne IT en informatiebeveiliging zijn voor de MIVD van 
vitaal belang. De MIVD werkt stapsgewijs en meerjarig naar het genereren 
van toekomstbestendig vermogen om dreigingen in een hoogtechnolo­
gische omgeving te kunnen onderkennen en pareren, terwijl voldaan kan 
worden aan de hoge eisen op het gebied van Wiv, compliance en verant­
woording.
Met betrekking tot de huisvesting is in 2022 besloten, in relatie tot de groei 
van de MIVD en de AIVD, een derde locatie voor permanent gebruik toe te 
kennen. Daarnaast wordt geïnvesteerd in de instandhouding van de 
bestaande locatie en de renovatie van interim locaties waarvan de tijdige 
oplevering van essentieel belang is voor een ongestoorde bedrijfsvoering 
en samenwerking van de beide diensten.
Tweede Kamer, vergaderjaar 2022–2023, 36 360 X, nr. 1
