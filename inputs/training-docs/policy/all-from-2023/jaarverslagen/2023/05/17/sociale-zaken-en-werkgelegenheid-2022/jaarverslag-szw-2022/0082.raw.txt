4.4 Artikel 4 Jonggehandicapten
A. Algemene doelstelling
De overheid biedt jonggehandicapten arbeids- en inkomensondersteuning.
De Wet arbeidsongeschiktheidsvoorziening jonggehandicapten (Wajong) 
bestaat met ingang van 2021 uit twee groepen jonggehandicapten: 
Wajongers met mogelijkheden tot arbeidsparticipatie en Wajongers die 
duurzaam geen mogelijkheden tot arbeidsparticipatie hebben.
De groep met mogelijkheden tot arbeidsparticipatie bestaat uit jonggehan­
dicapten die zijn ingestroomd vanuit de «oude Wajong» (tot 2010) en de 
«Wajong2010» (2010 tot 2015). Voor deze groep staat arbeidsparticipatie 
centraal. De overheid zet in op het via arbeidsondersteuning vergroten van 
de arbeidsparticipatie van deze groep. Daarnaast zet de overheid in op 
inkomensondersteuning, waarbij (meer) gaan werken moet lonen. Sinds 
2015 is er geen nieuwe instroom meer van jonggehandicapten met 
mogelijkheden tot arbeidsparticipatie.
De tweede groep heeft duurzaam geen mogelijkheden tot arbeidspartici­
patie. Deze groep bestaat uit mensen die vanuit de «oude Wajong», 
«Wajong2010» en de «Wajong2015» (sinds 2015) zijn ingestroomd. De 
overheid heeft voor deze groep als doel te voorzien in een inkomensvoor­
ziening. Zij hebben geen recht op arbeidsondersteuning.
Als het totale inkomen van een Wajonger en diens eventuele partner onder 
het sociaal minimum ligt, kan de uitkeringsgerechtigde een toeslag 
ontvangen tot het sociaal minimum op grond van de Toeslagenwet (TW), 
zie beleidsartikel 2.
B. Rol en verantwoordelijkheid
De Minister stimuleert het vinden van werk met een bijdrage voor re-
integratieinspanningen aan UWV en een subsidieregeling voor scholing aan 
jongeren met arbeidsbeperkingen en ernstige scholingsbelemmeringen. 
De Minister financiert de inkomensondersteuning via het verstrekken van 
uitkeringen. Zij is in deze rollen verantwoordelijk voor:
– de vormgeving, het onderhoud en de werking van het stelsel van wet- 
en regelgeving;
– de vaststelling van het niveau van de uitkeringen uit hoofde van de 
Wajong;
– het ter beschikking stellen van middelen voor het aan het werk helpen 
van mensen die arbeidsmogelijkheden hebben;
– de sturing van en het toezicht op de rechtmatige, doeltreffende en 
doelmatige uitvoering door UWV.
De Minister van Financiën is hoofdverantwoordelijk voor de fiscale wet- en 
regelgeving. Wanneer fiscale instrumenten worden ingezet om doelstel­
lingen in het kader van het jonggehandicaptenbeleid te realiseren, zoals 
bijvoorbeeld de jonggehandicaptenkorting, is de Minister van SZW hiervoor 
medeverantwoordelijk.
Tweede Kamer, vergaderjaar 2022–2023, 36 360 XV, nr. 1
