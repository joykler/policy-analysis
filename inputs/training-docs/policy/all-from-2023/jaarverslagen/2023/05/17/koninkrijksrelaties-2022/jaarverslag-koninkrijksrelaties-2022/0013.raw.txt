Caribisch Nederland (CN)
Coordinerende verantwoordelijkheid bij eilandelijke aanpak
Conform de individuele ministeriële verantwoordelijkheid is elk 
departement verantwoordelijk voor de inzet op het eigen beleidsterrein. 
De uitdagingen op de BES-eilanden zijn echter vaak complex van aard, 
beslaan meerdere beleidsterreinen en verschillen per eiland. Dit maakt dat 
per eiland gekeken moet worden naar opgaven en aanpak.
Coalitieakkoord en CN-enveloppe van € 30 mln.
De ambities van het kabinet, de hoofdlijnenbrief, de prioriteiten zoals 
opgesteld door de bestuurders van Bonaire, Saba en Sint Eustatius, en de 
verdeling van de CN-enveloppe, zijn uitgewerkt in gerichte en concrete 
afspraken. In juni 2022 zijn de bestuurlijke afspraken door de staatssecre­
taris van BZK en de vertegenwoordigers van Saba, Sint Eustatius en Bonaire 
ondertekend. Naast de middelen die ter beschikking zijn gekomen in het 
Regeerakkoord (23 miljoen euro in 2022, 30 miljoen euro structureel), 
dragen departementen ook zelf bij in het kader van comply or explain. Dit 
geldt ook voor het openstellen van fondsen voor Caribisch Nederland, zoals 
het Nationaal Groeifonds, waarvoor een op maat gesneden aanpak voor 
Caribisch Nederland wordt ontwikkeld.
Bestuurlijke Afspraken
Het kabinet heeft in juni 2022 bestuurlijke afspraken vastgelegd met 
Bonaire, Sint Eustatius en Saba (Kamerstukken II 2021/22, 35 925 IV, nr. 69). 
Doel hiervan is te komen tot een integrale en rijksbrede aanpak voor het 
beleid ten aanzien van Caribisch Nederland. Zo zijn er afspraken en 
maatregelen vastgelegd over de invulling van de investeringen uit het 
coalitieakkoord (CN-envelop), de versterking van de uitvoeringskracht en 
over de uitvoering van gezamenlijke prioriteiten. Daarnaast zijn er afspraken 
gemaakt over de samenwerking en de wijze van monitoring van de 
afspraken.
Bestuurlijke werkafspraken Bonaire (2022-2023)
Het Bestuurscollege en de staatssecretaris van BZK hebben drie prioriteiten 
aangewezen in de bestuurlijke werkafspraken. Dat zijn de sociale agenda, 
organisatieontwikkeling & dienstverlening en ruimtelijke ontwikkeling & 
economie.
Een belangrijk en zichtbaar onderdeel van de acties op de sociale agenda 
was het organiseren van het symposium ‘Samen tegen armoede’. Een breed 
gedragen initiatief met betrokkenheid van veel (lokale) ketenpartners. 
Sentro Akseso, de centrale toegang voor onder andere maatschappelijke 
ondersteuning, is inmiddels verzelfstandigd en werkt aan de doorontwik­
keling van de organisatie. In 2022 heeft de Eilandsraad van Bonaire het 
grondbeleid vastgesteld. Dit is een belangrijk onderdeel van een duurzame 
ruimtelijke ontwikkeling op Bonaire. De eerste fase van het Natuur en 
Milieubeleidsplan 2020 ‒ 2024 en de uitvoeringsagenda NMBP Bonaire 
kunnen in uitvoering gaan zodra de nodige projectleiders zijn gevonden en 
aangesteld. Als onderdeel van de bestuurlijke werkafspraken werkt Bonaire 
verder aan het uitvoeren van het Deelverbeterplan (DVP) van de directie 
R&O. In november 2022 is er daarom ook een verbeterplan voor de Directie 
Toezicht en Handhaving (T&H) uitgewerkt. Om te komen tot een integrale, 
samenhangende aanpak voor de verbeterplannen in beide directies, is door 
Tweede Kamer, vergaderjaar 2022–2023, 36 360 IV, nr. 1
