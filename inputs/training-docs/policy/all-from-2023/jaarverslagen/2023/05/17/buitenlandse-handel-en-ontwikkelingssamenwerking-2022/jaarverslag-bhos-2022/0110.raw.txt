Humanitaire ontmijning vormt op veel plekken een randvoorwaarde voor 
veiligheid, vrede en ontwikkeling. Wereldwijd is er in 2021 ruim 132 km2 
19
land ontmijnd . In dat jaar kon ruim 14 km2 land (14.111.835 m2) worden 
vrijgegeven met Nederlandse financiële bijdragen aan de vier ngo-partners 
binnen het meerjarige Mine Action and Cluster Munitions (MACM) 
programma, en aan de United Nations Mine Action Service (UNMAS). De 
Nederlandse inzet richtte zich onder andere op: Libië, Syrië, Afghanistan, 
Irak, Libanon, Oekraïne, Somalië, Zuid-Soedan en Jemen. Over de periode 
2016-2021 werd met Nederlandse financiering ca. 66,6 km2 grondgebied 
vrijgemaakt van landmijnen en andere explosieve oorlogsresten. Waar de 
realisatie op deze indicator in 2020 met name door COVID-19 nog lager lag 
dan de streefwaarde werd de streefwaarde in 2021 (12 km2) overschreden, 
wat deels te maken had met de goede resultaten van UNMAS.
Humanitaire ontmijning heeft een belangrijke impact op het leven van 
mensen. Dankzij het werk van de ngo’s heeft Nederland een bijdrage kunnen 
leveren aan de veiligheid en leefomstandigheden van honderden mensen. 
Daarnaast hebben in 2021 minstens 21.810 vrouwen, mannen en kinderen 
(waaronder veel vluchtelingen en ontheemden), risicovoorlichting gekregen 
over de gevaren van landmijnen.
Indicator opvang en bescherming in de regio: Het aantal mensen dat 
formeel/informeel onderwijs en trainingen volgt
Deze indicator geeft inzicht in het aantal mensen dat, door middel van 
Nederlandse financiering, toegang tot formeel/informeel onderwijs en/of 
trainingen heeft verkregen. De indicator dekt verschillende soorten 
onderwijs: naast regulier onderwijs bijvoorbeeld ook naschoolse activi­
teiten, drop-out classes, catch-up classes, life skills trainingen, vakoplei­
dingen en tertiair onderwijs.
Onderwijs en training zorgen voor perspectief en vormen een belangrijke 
prioriteit binnen de Nederlandse inspanningen op het gebied van opvang 
en bescherming in de regio. Als gevolg van crises hebben (vluchtelingen) 
kinderen en volwassenen geen toegang tot onderwijs en training en bestaat 
het risico dat er een verloren generatie ontstaat. Om dit te voorkomen 
draagt Nederland bij aan onderwijsprojecten in Libanon, Jordanië, Irak, 
Egypte, Kenia, Soedan, Oeganda, Ethiopië, de regio rond Afghanistan en 
Moldavië.
In de verslagperiode hebben 395.715 personen toegang tot onderwijs 
gekregen. Dit resultaat valt flink hoger uit dan de streefwaarde van 125.000 
personen voor deze periode. Deze streefwaarde is opgesteld op basis van 
de resultaten van 2018 en is laag ingezet omdat destijds nog niet bekend 
was wat de bijdrage zou zijn van «Prospects», het partnerschap voor opvang 
in de regio.
Ondanks doorlopende gevolgen van de COVID-19 crisis en conflict hebben 
o.a. UNICEF en UNHCR creatieve manieren gevonden om op grote schaal 
doorlopend onderwijs te blijven bieden door middel van bijvoorbeeld 
leermodules op afstand voor vluchtelingen en gastgemeenschappen in 
Kenia, en door middel van «Speed Schools» in Ethiopië waardoor kinderen 
de eerste drie jaar basisonderwijs in konden halen in een periode van 
10 maanden.
19
 Landmine Monitor 2022 | Reports | Monitor (the-monitor.org)
Tweede Kamer, vergaderjaar 2022–2023, 36 360 XVII, nr. 1 110
