1.2.2 Het Rijk profileert zich als aantrekkelijke werkgever
Ontwikkelingen arbeidsmarkt
In 2022 was de krapte op de arbeidsmarkt zo hoog dat in het tweede kwartaal 
van 2022 in alle beroepsgroepen sprake was van een tekort aan personeel. 
Het Uitvoeringsinstituut Werknemersverzekeringen (UWV) berekent voor 
92 verschillende beroepsgroepen de krapte op de arbeidsmarkt met de 
Spanningsindicator. De indicator beoordeelde alle 92 beroepsgroepen als 
krap en 75 procent zelfs als zeer krap. De spanning was het grootst bij onder 
meer techniek, zorg en ICT. De arbeidsmarkt was daardoor twee keer zo krap 
als een jaar eerder met steeds vaker negatieve gevolgen voor onder andere 
de economie en (publieke) dienstverlening.
Ook het Rijk kampte in 2022 met de negatieve gevolgen van de krappe 
arbeidsmarkt. De forse wervingsbehoefte was door deze arbeidsmarkt lastig 
in te vullen. Redenen voor die wervingsbehoefte waren onder andere groei 
in fte door de maatschappelijke opgaven waar het Rijk voor staat en de 
wederom hoge uitstroom van rijksmedewerkers. Die uitstroom kwam onder 
meer door pensionering en externe mobiliteit (zie tabellen in paragraaf 1.1.2 
Mobiliteit). Het behoud van huidig personeel was door deze ontwikkelingen 
op de arbeidsmarkt nog belangrijker. Dat zorgde ervoor dat in arbeids­
marktcommunicatie meer focus lag op een balans tussen in- en externe 
arbeidsmarktcommunicatie. Voor het werven van nieuw personeel en het 
behouden van huidig personeel is een sterk en aantrekkelijk werkge­
versmerk heel belangrijk. Daarom ontwikkelden we een nieuwe rijksbrede 
merkstrategie en huisstijl van de arbeidsmarktcommunicatie. Hieruit kwam 
een nieuwe (arbeidsmarktcommunicatie-)campagne voort die te zien was 
op onder andere televisie, social media en grote buitenschermen. De 
campagne zorgde voor ongeveer 300.000 extra bezoeken op de vernieuwde 
vacaturesite www.werkenvoornederland.nl.
Verschillende (wervings-)kanalen tonen het diverse en brede werkaanbod 
van het Rijk. Denk aan de vacaturesite en social media-kanalen als LinkedIn 
en Instagram. Mede door de vernieuwde strategie in de arbeidsmarktcom­
municatie nam het aantal geïnteresseerden en volgers op social media 
verder toe. Het aantal volgers op LinkedIn steeg in 2020 al van 175.000 naar 
250.000. In 2021 groeide dit aantal verder naar 280.000 en in 2022 naar 
300.000. Het aantal volgers op Instagram ligt een stuk lager met ruim 59.000 
volgers. We gebruiken onder meer data- en marketingtechnieken, zodat we 
beter kunnen inspelen op de behoefte van (zowel externe als interne) 
kandidaten. Zo houden we zicht op potentiële kandidaten (talentenpools) 
voor functies waar veel krapte is. Denk aan inkoopfuncties of ICT-gerela­
teerde banen. We houden deze potentiële kandidaten op de hoogte van 
trends en ontwikkelingen binnen het vakgebied, carrièremogelijkheden en 
(online) evenementen bij het Rijk. Ook zetten we in op nieuwe manieren van 
werven en selecteren, onder andere met pilots talentgericht werven en 
selecteren. Hierbij stellen we de kwaliteiten en talenten van een interne of 
externe kandidaat centraal in plaats van de opleidings- en ervaringseisen 
van een functie. In de kern gaat het om een meer evenwichtige relatie tussen 
het organisatie- en medewerkersbelang. Deze meer inclusieve benadering 
is in de huidige (zeer) krappe arbeidsmarkt nodig om nieuwe doelgroepen 
te interesseren en de juiste medewerkers te werven en te behouden.
Jaarrapportage Bedrijfsvoering Rijk 2022 17
