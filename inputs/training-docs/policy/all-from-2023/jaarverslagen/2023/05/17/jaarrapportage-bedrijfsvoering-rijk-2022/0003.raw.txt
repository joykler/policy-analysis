INLEIDING
Voor u ligt de Jaarrapportage Bedrijfsvoering Rijk (JBR) 2022. Hierin staat 
hoe wij in 2022 hebben gewerkt aan de opgaven en beleidsmatige ambities 
en resultaten daarvan binnen het domein van de rijksbrede bedrijfsvoering. 
Deze rapportage maakt duidelijk hoe het Rijk als organisatie publieke 
waarde creëert. Ook laten we zien hoe we bijdragen aan de realisatie van 
grote maatschappelijke opgaven die volgen uit het coalitieakkoord. In deze 
rapportage kijken we onder andere terug op de grote opgaven van 2022. 
Denk aan:
• Verduurzaming van de Rijksoverheid.
• Open overheid; actieve openbaarmaking en de informatiehuishouding
op orde, hybride werken als nieuwe werkwijze binnen het Rijk.
• Strategische inkoop door maatschappelijk verantwoord in te kopen.
Als grootste werkgever van Nederland hebben we hierbij blijvend aandacht 
voor aantrekkelijk werkgeverschap en integriteit.
Het is de taak van de overheid om grote maatschappelijke uitdagingen aan 
te gaan. Onze opgave daarbij is mensen structureel recht doen in de praktijk, 
vanuit publieke waarden, zodat het vertrouwen in de overheid groeit. We 
moeten daarvoor dienstbaar, dichtbij, betrouwbaar en responsief zijn.
De bedrijfsvoering van de Rijksoverheid levert een essentiële bijdrage aan 
de realisatie van de maatschappelijke opgaven. Zij stelt alle ruim 146.000 
medewerkers in staat om dag in dag uit aan de opgaven te werken. In de 
Interdepartementale Commissie Bedrijfsvoering Rijksdienst (ICBR) maken 
we hier rijksbrede afspraken over. In deze Jaarrapportage leest u welke 
resultaten in 2022 behaald zijn.
Verduurzaming Rijksoverheid
Het kabinet heeft een ambitieus klimaat- en duurzaamheidsbeleid 
opgesteld: het Klimaatakkoord. Daarin staat dat het Rijk het goede 
voorbeeld moet en kán geven. Dit doen we door in onze eigen bedrijfs­
voering en inkoop voor duurzame oplossingen te kiezen. Daarnaast 
stimuleren en ondersteunen we andere overheden om dit ook te doen. 
Hiermee dragen we bij aan de duurzame transitie van Nederland.
Het nationale klimaat- en sociale beleid is vertaald naar doelstellingen voor 
het Rijk die in vijf MVI-thema’s zijn verdeeld:
1. Klimaat en milieu: in 2030 is onze bedrijfsvoering klimaatneutraal.
2. Circulariteit: in 2030 realiseren we 50 procent minder primair grondstof­
fengebruik en in 2050 zijn we volledig circulair.
3. Social return: we stimuleren arbeidsparticipatie, onder andere door het
creëren van 5.000 participatiebanen waarvan 1.500 via inkoop.
4. Internationale sociale voorwaarden: we verduurzamen internationale
productieketens door het voorkomen of aanpakken van misstanden op
het gebied van arbeidsomstandigheden, mensenrechten en milieu.
5. Innovatie: we stimuleren innovaties in de markt, onder andere door op
te treden als «launching customer» (eerste afnemer) van vernieuwende
producten en diensten.
In 2022 is in Europees verband het plan ‘Save gas for a safe winter’ 
vastgesteld. Onderdeel hiervan is een gasreductie van 15 procent. Ook de 
Rijksoverheid levert hieraan een bijdrage. Zo is in de rijkskantoren onder 
andere de standaard temperatuur met twee graden verlaagd.
Jaarrapportage Bedrijfsvoering Rijk 2022
