Nederland heeft ook het afgelopen jaar middels humanitaire hulp getracht 
de immense humanitaire noden in Syrië te verlichten. Ten aanzien van het 
conflict bleef de Nederlandse inzet en focus, ook in EU-verband, onver­
minderd gericht op een politieke oplossing. Speciale aandacht ging daarbij 
uit naar accountability. Nederland nam met Canada het initiatief om Syrië 
aansprakelijk te stellen voor ernstige mensenrechtenschendingen, alsook in 
de verschillende Mensenrechtenraadresoluties waar Nederland als lid van 
de Syrië-kerngroep aan meeschreef. Voorts publiceerde de Commissie van 
onderzoek naar het Non Lethal Assistance (NLA)-programma in Syrië haar 
eindrapport. De kabinetsreactie op onderzoek NLA-programma in 
Syrië werd op 20 december 2022 naar de Tweede Kamer verstuurd.
In het afgelopen jaar bleef het kabinet in Irak inzetten op de geïntegreerde 
benadering, inclusief multilaterale inzet (VN, NAVO, EU). Dit om grondoor­
zaken van het (hernieuwde) conflict aan te pakken, irreguliere migratie 
tegen te gaan en een bijdrage te leveren aan het creëren van duurzame en 
legitieme stabiliteit in Irak en de autonome Koerdische regio.
Ook voor het conflict in Jemen bleef een duurzame en inclusieve vrede 
het uitgangspunt. Voor het vinden van een oplossing voor de Safer-tanker 
werd in mei door Nederland en de VN als co-host een succesvolle donor­
conferentie gehouden. In september werd in New York aangekondigd dat 
voldoende middelen voor de start van de operatie zijn opgehaald.
Het EU Strategisch Partnerschap met de Golf, dat in mei 2022 werd gepre­
senteerd en met Raadconclusies werd verwelkomd, heeft geleid tot verdere 
verdieping van de samenwerking tussen de EU en de leden van de Gulf 
Cooperation Council op het gebied van regionale veiligheid, klimaat en 
energietransitie en mensenrechten.
De Russische agressie in Oekraïne onderstreept voorts het belang van het 
onderhouden van partnerschappen met veel landen in de Latijns-
Amerikaanse en Caraïbische regio. In dit kader nam de Minister van Buiten­
landse Zaken in oktober deel aan de EU-CELAC (Community of Latin 
American and Caribbean States) ministeriële bijeenkomst in Buenos Aires. 
Daarbij sprak hij bilateraal met zijn collega’s uit El Salvador, Guatemala, 
Chili, Peru, Ecuador, Bolivia, Colombia, Panama, Paraguay en Suriname.
Het ministerie bleef zich verder in interdepartementaal verband inspannen 
om grensoverschrijdende georganiseerde criminaliteit en internationale 
ondermijning te adresseren. Hierbij lag de focus op Latijns-Amerika en 
het Caraïbisch gebied (inclusief het Caribisch deel van het Koninkrijk), 
vanwege de belangrijke rol die de regio inneemt in de wereldwijde criminele 
handel en productie van drugs.
De economische, humanitaire en politieke situatie in Venezuela, het 
grootste buurland van het Koninkrijk, bleef in 2022 uiterst zorgwekkend. 
Het Koninkrijk speelde een centrale rol in het coördineren van de steun van 
de internationale gemeenschap voor een Venezolaanse oplossing voor de 
politieke crisis.
De hernieuwde samenwerking met Suriname is in 2022 bestendigd, onder 
andere door het werkbezoek van de Minister-President en de Minister voor 
Buitenlandse Handel en Ontwikkelingssamenwerking in september 2022. 
Tijdens dit bezoek is ook aangekondigd dat het Makandra programma, dat 
technische overheidssamenwerking financiert en faciliteert, is opgehoogd 
met EUR 4 miljoen. Tijdens de presentatie van de kabinetsreactie op het 
Tweede Kamer, vergaderjaar 2022–2023, 36 360 V, nr. 1
