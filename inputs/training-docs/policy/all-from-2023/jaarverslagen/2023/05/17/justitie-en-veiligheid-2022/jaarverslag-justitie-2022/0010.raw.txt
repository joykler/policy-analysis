B. BELEIDSVERSLAG
3. Beleidsprioriteiten
3.1 Beleidsverslag
Inleiding
De Russische invasie van Oekraïne en de problemen in de asielopvang 
domineerden het jaar 2022. In korte tijd slaagde Nederland erin om rond 
90.000 Oekraïners een veilige haven te bieden. Tegelijkertijd nam na corona 
de instroom van asielzoekers flink toe én stokte de uitstroom. De crisis in 
de asielopvang werd schrijnend geïllustreerd door de situatie in het AZC-
Ter Apel waar op het ergste moment 700 mensen buiten moesten slapen. 
De opvang van Oekraïnse ontheemden en asielopvang vergden enorme 
inspanningen en gingen gepaard met - ook ten opzichte van de ontwerp­
begroting - zeer hoge kosten.
Een derde dominant gegeven was uiteraard het in december 2021 bereikte 
Coalitieakkoord 2021-2025 ‘Omzien naar elkaar, vooruitkijken naar de 
toekomst’. De uitwerking van het akkoord in concrete plannen en acties 
vergde veel inzet van onze medewerkers.
Tegelijkertijd is er het tijdsbeeld van onvrede en protesten: boerenprotesten, 
anti-discriminatie/‘black-lives-matter’, het klimaat, ons slavernijverleden, 
de MeToo-beweging en sociale veiligheid.
En corona was nog niet voorbij: begin 2022 zorgden strenge coronamaat­
regelen nog voor protest in Penitentiaire Inrichtingen (PI's) en weigerden 
gedetineerden terug te keren naar hun cel.
Tegen deze achtergrond beschrijven we wat ons ministerie heeft bereikt en 
– indien van toepassing - waarom deze resultaten anders zijn dan voorzien. 
Dit doen we voor al onze voornemens zoals geformuleerd in de JenV-
Beleidsagenda 2022.
1 Veiligheid: werken aan een weerbare samenleving
1.1 Ondermijnende criminaliteit
Preventie, repressie en financiële aanpak
De afgelopen jaren is de aanpak van ondermijning verbreed: van een 
regionale versterkingsbeweging naar een gezamenlijke samenhangende 
aanpak met als hoofdlijnen voorkomen, verstoren, bestraffen en 
beschermen. Om te voorkomen dat jongeren in kwetsbare wijken in de 
georganiseerde criminaliteit belanden, investeerden we in preventie. 
Ingezet is op het terugdringen van drugsgebruik. Dit onder andere door 
wetgeving gericht op het tegengaan van de productie van en handel in 
nieuwe psychoactieve stoffen en het beperken van het gebruik van lachgas 
als roesmiddel.
Georganiseerde criminaliteit gaat voorbij landsgrenzen. Om criminele 
netwerken en verdienmodellen te verstoren is daarom een internationaal 
offensief ingezet. Dit jaar zijn de eerste initiatieven gestart, te versterken 
door de Toekomstagenda. Ook investeerden we in de aanpak van logistieke 
Tweede Kamer, vergaderjaar 2022–2023, 36 360 VI, nr. 1 10
