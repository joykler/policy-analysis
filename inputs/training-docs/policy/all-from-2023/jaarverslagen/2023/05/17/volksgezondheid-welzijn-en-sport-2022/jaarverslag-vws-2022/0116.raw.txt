De controleverklaring is, ondanks de beperking, voor VWS de basis om 
het in 2020 verstrekte voorschot af te wikkelen, aangezien aanvullende 
analyses en informatie beschikbaar waren.
Het niet volledig kunnen aansluiten van een geld-goederenbeweging heeft 
ertoe geleid dat een bedrag van € 1,25 miljard onzeker is. Daarnaast zijn 
opmerkingen gemaakt over de naleving van de aanbestedingsregelgeving.
De aansluiting van de geld-goederenbeweging is in opdracht van VWS 
onderzocht. Uit de voorraadinventarisaties onder leiding van de accountant 
is gebleken dat de door het LCH gevoerde centrale voorraadadministratie 
Persoonlijke Beschermingsmiddelen betrouwbaar is. Tevens is deze 
centrale voorraadadministratie afgestemd met de lokale voorraadadmini­
straties, die – onafhankelijk van het LCH - door de beheerders van de 
betreffende opslaglocaties werden bijgehouden. Hiermee komt de admini­
stratie overeen met de werkelijke situatie van voorraden waar VWS eigenaar 
van is.
VWS heeft vervolgens voor een aantal leveranciers de aansluiting geld-
goederenbeweging getracht te leggen. Hieruit bleek dat de verschillen zich 
na analyse veelal laten verklaren door met name slordigheden bij de 
registraties zoals het opnemen van een onjuist ordernummer, artikel 
nummer of leverancier. Een 100% aansluiting is – mede gelet op de hectiek 
in de beginfase van de pandemie – daardoor niet realiseerbaar. Uit de 
gedane analyses concludeert VWS dat het merendeel van de betaalde 
goederen daadwerkelijk is geleverd.
Tevens zijn een aantal interne analyses van het LCH door VWS ontvangen. 
Dit betroffen onder meer de analyse van orderbedrag versus betaald 
bedrag, analyse van bestelde en ontvangen hoeveelheden alsmede een 
data analyse besteld-geleverd en orderbedrag-betaald bedrag. Deze 
analyses bevestigen het beeld dat sprake is van een beperkte mate van 
onzekerheid m.b.t. de levering van persoonlijke beschermingsmiddelen.
Over het naleven van de aanbestedingswet is door VWS naast de controle­
verklaring van de accountant ook gekeken naar eigen controles van LCH en 
Mediq. Bij elke potentiële leverancier en potentiële order was de kernvraag 
drieledig: 1) is de leverancier betrouwbaar en in staat de beoogde producten 
te leveren, 2) is de kwaliteit goed en 3) is de prijs redelijk?
De beoordeling van de inkoopprijs werd bemoeilijkt door de sterk fluctue­
rende prijzen van dat moment, waardoor er geen sprake was van een 
objectieve stabiele marktprijs. De waarborg dat een redelijke prijs voor de 
producten betaald werd, werd gevormd door een zes-ogen-principe. 
Wekelijks werden onder auspiciën van VWS binnen LCH de bandbreedtes 
van de inkoopprijzen per product vastgesteld in overleg met onder andere 
VWS en professionele inkopers uit de zorg. De inkoper toetste de 
aanbieding aan deze inkoopprijzen, waarna een tweede inkoper zijn akkoord 
op de bestelorder, naast de coördinator van het LCH, diende te vermelden. 
Ten slotte ondertekende de CFO van Mediq Nederland B.V. de door VWS 
geaccordeerde bestelorders. Orders boven de € 5,0 miljoen werden tevens 
door functionarissen namens VWS getekend.
Voorts is VWS van mening dat sprake was van dwingende spoed, waardoor 
terecht een beroep op uitzondering op de (Europese) aanbestedingsregels 
(art 2.32 (1)(c) van de Aanbestedingswet 2012 en artikel 32 (2) (c) van 
2014/24/EU) gedaan mocht worden.
Tweede Kamer, vergaderjaar 2022–2023, 36 360 XVI, nr. 1
