4.6 Organisatie van Rijksdienst
4.6.1 Ontwikkeling van de apparaatsuitgaven
In de jaarverslagen van de ministeries staat een verantwoording van de 
apparaatsuitgaven. Dit zijn de uitgaven voor eigen personeel, externe 
inhuur, huisvesting en ICT. Deze zijn anders dan de programma-uitgaven. 
Die uitgaven zijn namelijk direct bedoeld voor burgers en bedrijven. Denk 
aan subsidies, inkomensoverdrachten, leningen, financiering van instel­
lingen en bijdragen aan medeoverheden.
In de onderstaande tabel staat hoe de apparaatsuitgaven van de Rijksdienst 
zich van 2018 tot en met 2022 hebben ontwikkeld. De totale apparaatsuit­
gaven komen in 2022 uit op bijna 16,60 miljard euro. Dat is een stijging ten 
opzichte van 2021 met 1,34 miljard euro. De apparaatsuitgaven bestaan voor 
ruim 73 procent uit personele uitgaven. De personele uitgaven zijn gestegen 
door de stijging van het aantal fte, de stijging van de loonkosten en de 
stijging in de externe inhuur.
De stijging in uitgaven op het apparaat is inhoudelijk te verklaren uit extra 
inzet op verschillende beleidsterreinen. Zo zijn er bijvoorbeeld stijgingen 
zichtbaar bij zowel de Belastingdienst als Toeslagen. Onder andere in 
verband met de maatregelen die volgden uit de kabinetsreactie op de Parle­
mentaire Ondervragingscommissie Kinderopvang. En bij het ministerie van 
EZK waar onder andere budgetten zijn toegevoegd vanuit het Klimaatfonds, 
Groningen Dossier en herverkaveling van het Nationaal Coördinator 
Groningen (NCG) vanuit BZK.
Organisatieomvang
Tabel 32 Ontwikkeling apparaatsuitgaven Rijksdienst naar soort 
in miljarden euro
Jaar 2018 2019 2020 2021 2022
Kerndepartementen 7,19 7,50 8,15 8,59 9,61
b/l-agentschappen 5,05 5,46 6,03 6,67 6,99
Totaal 12,24 12,97 14,18 15,26 16,60
Als % netto rijksuitgaven 4,5% 4,5% 4,7% 4,8% 4,8%
Bron: Departementale jaarverslagen.
4.6.2 Adviesstelsel (overzicht en samenstelling)
De ervaring en kennis van uitvoeringsorganisaties, adviescolleges en 
commissies zijn erg belangrijk voor beleidsontwikkeling. De kwaliteit 
verbetert door hun inbreng. Adviescolleges die onder de Kaderwet advies-
colleges vallen, adviseren de Rijksoverheid over nieuw beleid of nieuwe 
wetgeving. In bijlage 3a staat een overzicht van deze colleges. In het 
overzicht zijn colleges opgenomen die daadwerkelijk zijn ingesteld en leden 
hebben per 31 december 2022.
De Kaderwet adviescolleges gold in 2022 voor 35 adviescolleges. Deze zijn 
onder te verdelen in permanente, tijdelijke en eenmalige adviescolleges. 
Tijdelijke adviescolleges adviseren over een in de tijd beperkt vraagstuk. 
Eenmalige adviescolleges bestaan minder lang en adviseren over een op 
zichzelf staande taak. Een voorbeeld hiervan is de commissie Adviescollege 
toelatings- en verantwoordingscriteria landelijke publieke omroep.
Jaarrapportage Bedrijfsvoering Rijk 2022
