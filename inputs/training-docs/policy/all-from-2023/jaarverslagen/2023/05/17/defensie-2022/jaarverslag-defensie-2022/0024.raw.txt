In 2022 heeft het door NL geleide PESCO-project Militaire Mobiliteit gewerkt 
aan het concretiseren van de doelstellingen, middels het formuleren van 
een zgn. end-state. Op 14 november is ingestemd met het deelnameverzoek 
van het Verenigd Koninkrijk (Kamerstuk 21501-28, nr. 249). Ook zijn in 2022 
zijn de eerste EDF-projecten geselecteerd voor financiering. Kijkend naar 
het aantal bedrijven en kennisinstellingen dat deelneemt aan projecten die 
subsidie ontvangen uit EDF 2021 staat Nederland op de 6e plaats 
(Kamerstuk 21501-28, nr. 246).
Samenwerking in kleinere multilaterale verbanden
De samenwerking in de Northern Group, de Joint Expeditionary Force (JEF) 
en het European Intervention Initiative (EI2) is in 2022 voortgezet. De 
Russische invasie van Oekraïne en gevolgen daarvan voor betrokken landen 
stonden veelal centraal tijdens ministeriële en andere bijeenkomsten in 
deze multilaterale verbanden. De samenwerking in de JEF is geïntensiveerd 
in 2022, mede naar aanleiding van de Russische inval in Oekraïne, onder 
andere op het terrein van bescherming van onderzeese infrastructuur. Sinds 
februari 2022 is ook de operationele JEF-samenwerking geïntensiveerd, 
door plannen voor oefeningen en andere operationele activiteiten van JEF-
landen in Noord-Europa beter op elkaar af te stemmen. Hierbij wordt 
onderlinge deelname, bijstand en informatiedeling bevorderd.
Bilaterale samenwerking met strategische partners
De bilaterale samenwerking met strategische partners (België, Duitsland, 
Frankrijk, Luxemburg, Noorwegen, het Verenigd Koninkrijk en de Verenigde 
Staten) en andere partnerlanden is in 2022 verder versterkt in lijn met de 
Defensienota 2022. Zo is in de gezamenlijke aanschaf van mijnenbestrij­
dingsvaartuigen met België een mijlpaal bereikt met de kiellegging van 
het eerste Nederlandse exemplaar op 16 juni 2022. In oktober 2022 heeft 
Frankrijk besloten bij dit project aan te sluiten door ook 6 schepen aan te 
schaffen. Met Duitsland is een gezamenlijke landmachtvisie ondertekend 
over verdere integratie, onder meer door de Nederlandse 13 Lichte Brigade 
te integreren in een Duitse divisie, en een Letter of Intent over nauwere 
luchtmachtsamenwerking, bijvoorbeeld op het terrein van F-35 jachtvlieg­
tuigen en CH-47 (Chinook) helikopters. Met Denemarken, Duitsland, 
Finland, Noorwegen en Zweden is een Memorandum of Understanding 
ondertekend over maritieme samenwerking onder de noemer Northern 
Naval Shipbuilding Cooperation, waarover ook met het Verenigd Koninkrijk 
wordt gesproken.
Er is in het bijzonder nauw samengewerkt met (strategische) partners om 
steun te leveren aan Oekraïne. Zo hebben Nederland en Duitsland 
gezamenlijk Pantserhouwitsers geleverd en bijbehorende training verzorgd. 
Samen met de Verenigde Staten en Tsjechië levert Nederland gemoderni­
seerde en gereviseerde T-72 tanks. Ook levert Nederland een significante 
bijdrage aan training van Oekraïense rekruten in het Verenigd Koninkrijk. 
Daarnaast neemt Nederland actief deel aan het door het Verenigd Koninkrijk 
geïnitieerde International Donor Coordination Centre (IDCC) en Interna­
tional Fund for Ukraine (IFU) en de door de Verenigde Staten geïnitieerde 
Ukraine Defense Contact Group (UDCG), met als oogmerk de internationale 
militaire steun aan Oekraïne te bevorderen, coördineren en faciliteren. In 
het kader van een van de «geruststellende maatregelen» voor Oost-
Europese bondgenoten neemt Nederland met 120 militairen deel aan de 
enhanced Forward Presence (eFP) battlegroup onder Franse leiding in 
Roemenië.
Tweede Kamer, vergaderjaar 2022–2023, 36 360 X, nr. 1
