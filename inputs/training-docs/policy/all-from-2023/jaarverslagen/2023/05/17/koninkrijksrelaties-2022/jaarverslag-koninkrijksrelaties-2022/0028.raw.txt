4. Beleidsartikelen Koninkrijksrelaties
4.1 Artikel 1. Versterken rechtsstaat
A. Algemene doelstelling
Het bevorderen van goed bestuur door een bijdrage te leveren aan het 
versterken van de rechtsstaat van de landen Aruba, Curaçao en Sint 
Maarten. Dit krijgt vorm door samenwerking op het gebied van veiligheid, 
rechtshandhaving en grensbewaking en door ondersteuning van de landen 
Aruba, Curaçao en Sint Maarten.
B. Rol en verantwoordelijkheid
De minister van Binnenlandse Zaken en Koninkrijksrelaties (BZK) is verant­
woordelijk voor:
Stimuleren
Rechtshandhaving en veiligheid zijn aangelegenheden van de landen van 
het Koninkrijk. De minister is verantwoordelijk voor het stimuleren van de 
versterking van de rechtsstaat in Aruba, Curaçao en Sint Maarten. Dit doet 
de minister door de landen in brede zin te ondersteunen en door invulling 
en uitvoering te geven aan samenwerkingsregelingen en rijkswetten. 
Daarbij werkt de minister nauw samen met de betrokken bewindspersonen 
van Justitie en Veiligheid, van Defensie en van Financiën die kennis en 
capaciteit voor de ondersteuning en versterking leveren.
Deze ondersteuning komt voort uit artikel 36 van het Statuut voor het 
Koninkrijk der Nederlanden waarin is bepaald dat de landen binnen het 
Koninkrijk elkaar hulp en bijstand verlenen, en komt tot stand door het 
treffen van onderlinge regelingen op grond van artikel 38, eerste lid, van 
het Statuut voor het Koninkrijk der Nederlanden.
C. Beleidsconclusies
Bestrijding ondermijning
Vanaf 2022 ontvangen het recherchesamenwerkingsteam (RST), Parket 
Procureur-Generaal van Curacao, St. Maarten, Bonaire, St. Eustatius en 
Saba (PPG) en het Gemeenschappelijk Hof van Justitie (Hof) extra gelden 
die zijn vrijgekomen naar aanleiding van het sluiten van de landspakketten 
(Kamerstukken II 2019/20, 35420, nr. 177 en nr. 186). Met deze gelden komen 
er middelen en capaciteit beschikbaar voor de duurzame aanpak van onder­
mijning in de Caribische landen. Daarnaast is de duurzame ondermijnings­
aanpak in 2022 uitgebreid naar Aruba met het beschikbaar stellen van 
gelden voor OM Aruba. Hiervoor is een separate onderlinge regeling 
opgesteld.
Om ondermijning preventief aan te pakken is door het Justitieel Vierpartijen 
Overleg (JVO) de werkgroep Bestuurlijke Aanpak van Ondermijning 
ingesteld. Jaarlijks stelt het ministerie van BZK hiervoor € 1 mln. ter 
beschikking. In 2022 is er minder uitgegeven omdat de landen nog niet de 
capaciteit ter beschikking hadden om plannen uit te voeren.
Tweede Kamer, vergaderjaar 2022–2023, 36 360 IV, nr. 1 28
