Inkomensoverdrachten
Pensioenen en uitkeringen politieke ambtsdragers
Dit betreft de bijdragen die worden geleverd ten behoeve van pensioenen 
en wachtgelduitkeringen voor oud politici van Caribisch Nederland, en de 
herstelpremie ten behoeve van het Pensioenfonds Caribisch Nederland. 
Het verschil tussen de realisatie en de begrotig is te verklaren door een 
wisselkoerstegenvaller.
Bijdrage aan medeoverheden
Versterken bestuurs- en uitvoeringskracht
De ambities van het kabinet, de hoofdlijnenbrief, de prioriteiten zoals 
opgesteld door de bestuurders van Bonaire, Saba en Sint Eustatius en de 
verdeling van de CN-envelop zijn uitgewerkt in gerichte en concrete 
afspraken. In juni 2022 heeft de staatssecretaris van BZK deze bestuurlijke 
afspraken met Saba, Sint Eustatius en Bonaire ondertekend.
Onderdeel van deze afspraken zijn het ter beschikking stellen van de 
middelen uit de CN-envelop. Naast verhoging van de vrije uitkering, is € 10 
mln. incidenteel ter beschikking over de periode 2022-2024; voor 2022 gaat 
het om een bedrag van € 4 mln. Daarnaast stelt BZK eigen middelen 
beschikbaar waarover afspraken zijn gemaakt in de bestuurlijke afspraken: 
structureel € 2 mln. voor de uitvoeringskracht (€ 677.000 per eiland), 
incidenteel € 3 mln. voor de uitvoeringskracht (€ 1 mln. per eiland), en 
structureel € 1 mln. verhoging van de Vrije Uitkering van Saba (motie van 
der Berg). Voor Saba zijn de hiervoor genoemde bedragen verstrekt via de 
vrije uitkering van het BES-fonds. De voor Bonaire en Sint Eustatius 
bestemde bedragen zijn uit dit begrotingsartikel ter beschikking gesteld op 
basis van door beide openbare lichamen ingediende aanvragen.
Ontvangsten
De ontvangsten bestaan voor het grootste gedeelte uit een bedrag van circa 
€ 3,7 mln. van het Rode Kruis inzake de noodhulp aan het Curacao, Aruba 
en Sint Maarten. Daarnaast is ruim € 1,9 mln. terug ontvangen van Bonaire 
International Airport. Tijdens de pandemie heeft Bonaire International 
Airport gelden ontvangen ter ondersteuning van de operationele activi­
teiten. Het restant bleek niet meer nodig en wordt daarom teruggegeven 
aan het generale beeld. Ook is ruim € 1,5 mln. terug ontvangen vanuit 
Bonaire inzake voedselhulp. Het gaat hier om COVID-middelen die zijn 
teruggegeven aan het generale beeld, omdat de COVID-maatregelen waren 
afgelopen. Tot slot is er sprake van een teruggekomen betaling van circa 
€ 0,9 mln. voor het pensioenfonds Caribisch Nederland. Deze is in 2022 
opnieuw verstrekt.
Tweede Kamer, vergaderjaar 2022–2023, 36 360 IV, nr. 1 39
