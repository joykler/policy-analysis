Beleidsthema 4 
Consulaire belangenbehartiging en het internationaal uitdragen van Nederlandse waarden 
en belangen  
 
Beleidsdoelstelling 
 
Het verlenen van goede consulaire diensten aan Nederlanders in nood in het buitenland, evenals het 
verstrekken van reisdocumenten aan Nederlanders in het buitenland. Daarnaast levert het kabinet een 
bijdrage aan een gereguleerd personenverkeer door de Nederlandse inbreng in het Europese 
visumbeleid en is, naast het opstellen van ambtsberichten, verantwoordelijk voor de visumverlening 
kort verblijf.  
Het versterken van de Nederlandse cultuursector door internationale uitwisseling en presentatie; 
verbindingen leggen met economische diplomatie en andere prioriteiten van geïntegreerd 
buitenlandbeleid, zoals het mensenrechtenbeleid en veiligheidsbeleid. 
 
Beleidsinzet toegelicht 
Consulaire dienstverlening 
Nederlanders zijn het afgelopen jaar ook weer meer gaan reizen. De online reisadviezen van het 
ministerie werden ruim vijftig miljoen keer geraadpleegd. De eerste stappen zijn gezet naar een 
actueel ‘post-corona’-reisadvies, dat beter aansluit bij de wensen van Nederlandse reizigers. Onder 
andere door het strategisch inzetten van het gebruik van data, zoals over klantreizen en 
gebruikservaringen. De toename in het aantal reizigers heeft ook geleid tot meer consulaire 
hulpvragen. Er zijn in 2022 meer dan 5.000 consulaire hulpvragen in behandeling genomen. Het 
contactcentrum van het ministerie ‘Nederland WereldWijd’ (voorheen 24/7 Contactcenter) kende 1,2 
miljoen klantcontactmomenten. Dit betrof alle dienstverlening van de Nederlandse overheid in relatie 
tot reizen naar en verblijf in het buitenland, waaronder reisadviezen, reisdocumenten, wonen en 
werken, DigiD, etc. Een opvallende trend in de consulaire hulpvragen was een toename van 
familiezaken, zoals internationale kinderontvoering, huwelijksdwang en achterlating. Na een daling 
van het aantal buitenlandse gedetineerden gedurende COVID-19 kende 2022 weer een stijging van 
het aantal detenties. 
 
Cultuur 
Het ministerie van Buitenlandse Zaken heeft consultaties gevoerd over de brede inzet van de 
cultuursector, en partijen bij elkaar gebracht in reactie op de oorlog in Oekraïne. Aangezien de 
oorlog ook een aanval is op de culturele identiteit van het land, onderzoekt het ministerie van 
Buitenlandse Zaken samen met de ambassade in Oekraïne, het Ministerie van Onderwijs, Cultuur en 
Wetenschap (OCW) en culturele partners wat een effectieve strategie is voor verdere culturele 
aansluiting van Oekraïne bij de Europese familie.  
In samenwerking met OCW is voortgang geboekt ten aanzien van het restitutiebeleid voor erfgoed 
uit een koloniale context. Met herkomstlanden wordt museumsamenwerking en herkomstonderzoek 
op dit terrein geëntameerd gebaseerd op hun wensen. Specifiek met Indonesië zijn al goede 
afspraken gemaakt voor verdere samenwerking. Ook heeft de Nederlandse Organisatie voor 
Wetenschappelijk Onderzoek een start gemaakt met het instellen van een fonds voor academische 
uitwisseling met landen van herkomst van cultuurobjecten uit een koloniale context. Bovendien is in 
2022 gewerkt aan de intensivering van de culturele samenwerking met Suriname. Tot slot is de 
synergie tussen cultuur en economie verder versterkt en onder andere tot uiting gebracht tijdens de 
Dubai Wereldtentoonstelling.
