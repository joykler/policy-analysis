Artikel 1 – Verplichtingen
Landelijke Coördinatie Covid-19 Bestrijding (LCCB)
De landelijke coördinatie van de Covid-19 bestrijding is gedaan door de 
stichting Landelijke Coördinatie Covid-19 Bestrijding (LCCB) als rechts­
persoon met een wettelijke taak (RWT). Hiervoor is in 2022 een RWT-bijdrage 
verstrekt aan de LCCB van € 529 miljoen. Gedurende 2022 is gebleken dat 
de houdbaarheid van de grondslag voor de RWT-status van de LCCB niet 
genoegzaam vaststaat. De grondslag is een eenzijdige opdracht aan de 
voorzitters van de veiligheidsregio’s op grond van artikel 7, eerste lid, van 
de Wet publieke gezondheid. De kwalificatie als RWT-bijdrage vereist een 
houdbare grondslag van de RWT-status van de LCCB. Daarom wordt de 
verplichting van € 529 miljoen als fout gekenmerkt.
Dwingende spoed (Laboratoria en zelftesten)
De door VWS in 2021 afgesloten en verlengde contracten met laboratoria 
voor de analyse van afgenomen coronatesten waren met een beroep op 
dwingende spoed aanbesteed. Vanwege het ontbreken van jurisprudentie 
over de vraag wanneer er sprake is van een onvoorziene omstandigheid 
maakt dat geen volledige zekerheid kan worden gegeven. Dit leidt nog tot 
een onrechtmatigheid in 2022 van € 255 miljoen.
VWS heeft in februari 2022 een aanvullende inkoop van zelftesten gedaan 
om een dreigend tekort aan testen te voorkomen. Deze zelftesten zijn ingezet 
voor het openhouden van het onderwijs in verband met de omikronvariant 
en de snelle verspreiding van het virus eind 2021 en begin 2022. Door o.a. 
uitbreiding van het testbeleid dreigde er een tekort aan zelftesten waarop 
VWS gehandeld heeft door bij de bestaande raamcontract partijen met 
een beroep op dwingende spoed opdrachten te plaatsen. VWS heeft het 
beroep op dwingende spoed onvoldoende gemotiveerd en is met de inkoop 
over de maximale waarde van de raamovereenkomst gegaan. Dit leidt tot 
een fout van € 84 miljoen.
Staatssteun
Voor drie subsidieregelingen, te weten de subsidieregeling Publieke 
Gezondheid (Griep, Pneumokokken en Corona): Vaccinaties door 
huisartsen/GGD-medewerkers (onzekerheid van € 110 miljoen), de regeling 
Aanvullende Seksuele Gezondheidszorg (fout van € 38,2 miljoen) en de 
regeling kunstmatige inseminatie met donorsemen (KID) (onzekerheid van 
€ 7,4 miljoen) zijn de regels voor staatssteun niet goed toegepast. De totale 
omvang van de staatssteunproblematiek is licht afgenomen in 2022.
Informeren Parlement (2.27 lid 2)
Uit controle op naleving van artikel 2.27 van de Comptabiliteitswet is 
gebleken dat bij een bedrag van € 0,7 miljoen beide Kamers niet tijdig zijn 
geïnformeerd voor het aangaan van verplichtingen. In 2022 is een algehele 
daling gezien naar € 10,9 miljoen euro op het niet tijdig informeren van 
het parlement.
Tweede Kamer, vergaderjaar 2022–2023, 36 360 XVI, nr. 1 111
