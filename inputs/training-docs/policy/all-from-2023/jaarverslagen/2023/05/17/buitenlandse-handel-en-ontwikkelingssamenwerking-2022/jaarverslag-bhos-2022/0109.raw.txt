Het bevorderen van een mensgerichte benadering van toegang tot recht 
blijft een prioriteit voor Nederland. Deze benadering stelt de behoeften en 
noden van mensen om hun juridische problemen op te lossen centraal. Op 
basis hiervan wordt steun geboden aan bijvoorbeeld rechtsinstellingen op 
nationale en lokale niveaus en rechtshulp.
Nederland blijft een trekkersrol spelen om internationaal aandacht te vragen 
voor het belang van een mensgerichte benadering. Dit doet Nederland 
binnen het kader van de Justice Action Coalition (JAC), een door Nederland 
in 2021 opgerichte coalitie van landen en organisaties die gezamenlijk 
aandacht vraagt voor effectieve toegang tot recht en rechtvaardigheid (SDG 
16.3). Tijdens de World Justice Forum 2022 in Den Haag hebben de leden 
van de JAC, onder leiderschap van Nederland, besloten om een permanente 
structuur te vestigen om zo de toepassing van de mensgerichte toegang tot 
recht op landenniveau te versterken.
Ook op landenniveau heeft Nederland steun verleend om toegang tot recht 
te verbeteren, op basis van de behoeften van mensen en door gebruik te 
maken van data, bewijs en innovatie. Conform de Nederlandse ‘Access to 
Justice’ strategie is er hierbij specifieke aandacht voor achtergestelde 
groepen zoals vluchtelingen en ontheemden, gedetineerden, slachtoffers 
van grootschalige mensenrechtenschendingen, vrouwen, jongeren en 
kinderen. In de verslagperiode hebben 728.657 personen toegang tot recht 
gekregen.
Dit aantal is ver boven de streefwaarde. Dit is voor een deel te verklaren 
door de grotere inzet van e-justice mechanismen gedurende de COVID-19 
pandemie om rechtspraak via digitale middelen toegankelijker te maken. 
Ook wijst dit op een toegenomen beroep op rechtspraak nadat in veel 
landen de COVID-19 restricties waren opgeheven. Andere verklaringen zijn 
een verbetering in de resultatenrapportage - in 2022 zijn meer resultaten 
ingevoerd dan in 2021 - en verbeterde en bijgestelde meetmethodologieën 
van sommige partners, bijvoorbeeld als gevolg van de uitbreiding van hun 
werk naar meer landen. Significante bijdragen aan het totaalresultaat 
komen van partners zoals UNDP en HiiL en uit programma’s van 
ambassades, zoals in Oeganda en Pakistan.
Indicator Veiligheid & Rechtsorde: Aantal m2 land dat is vrijgegeven als 
gevolg van humanitaire ontmijningswerkzaamheden.
Nederland investeert in humanitaire ontmijning om de veiligheid en levens­
omstandigheden van mensen in fragiele staten te verbeteren en daarmee 
grondoorzaken van instabiliteit aan te pakken. Dit draagt bij aan SDG doel 
16.1 «Significantly reduce all forms of violence and related death rates 
everywhere». Nederland is de achtste donor wereldwijd en zet zich actief in 
om tot een mijnvrije wereld te komen. Bijna zestig landen kampen met de 
negatieve gevolgen van explosieve oorlogsresten. Zelfs jaren na een 
conflict vormen die een ernstige bedreiging voor de lokale bevolking en 
belemmeren veilige terugkeer, humanitaire hulp en wederopbouw. De 
afgelopen jaren stijgt het aantal slachtoffers met name door grootschalig 
gebruik van geïmproviseerde mijnen, zoals in Afghanistan en Jemen, .maar 
ook in de Sahel-regio. Wereldwijd was in 2021 meer dan 75% van de mijn-
gerelateerde slachtoffers burger, waarvan de helft minderjarig en 81% 
19
man.
19
 Landmine Monitor 2022 | Reports | Monitor (the-monitor.org)
Tweede Kamer, vergaderjaar 2022–2023, 36 360 XVII, nr. 1
