Waar ProRail vorig jaar nog concludeerde dat de staat van de Nederlandse 
spoorinfrastructuur gemiddeld gezien goed was, concludeert ProRail nu dat 
deze in 2021 ruim voldoende was (Kamerstukken II, 36200 A, nr. 56). Er zijn 
in 2021 ten opzichte van 2020 weinig veranderingen opgetreden in 
levensduur en het aantal techniek gerelateerde storingen is gedaald. De 
reden waarom ProRail de staat van de infrastructuur over 2021 anders 
beoordeelt dan over 2020 is dat het aantal veiligheidsincidenten is gestegen. 
Tegelijkertijd ziet ProRail dat er meer aandacht nodig is voor het op norm 
houden of verbeteren van de staat van de spoorinfrastructuur. Dat blijkt uit 
een stijging van het aantal overschrijdingen op de meest kritische 
normwaarde voor het doen van onderhoud aan het spoor.
In 2021 is de Kamer geïnformeerd over een tweetal veiligheidsincidenten; 
loszittende spoorstaafverbindingen en de ontsporing van een trein nabij 
station Groningen. In het rapport ‘Staat van de Infrastructuur’ is dit terug te 
zien in de toename aan Onmiddellijke ActieWaarde (OAW) overschrijdingen. 
De OAW is de meest kritische normwaarde die ProRail kent. Indien deze 
overschreden wordt, dienen er direct beheersmaatregelen genomen te 
worden. Naar aanleiding hiervan heeft ProRail de aandacht voor een 
aantoonbaar veilige berijdbaarheid geïntensiveerd. In het rapport is er dan 
ook specifieke aandacht voor het programma Aantoonbare Veilige Berijd­
baarheid.
Balansposten ProRail
Tussen IenW en ProRail is sprake van een subsidierelatie waarbij is 
afgesproken dat:
• Overschotten en tekorten bij ProRail op uitgevoerde werkzaamheden 
(prijsverschillen, zoals aanbestedingsmeevallers) worden toegevoegd 
c.q. onttrokken aan de egalisatiereserve op de balans bij ProRail. De 
egalisatiereserve mag maximaal + of ‒ 5% van de (vijfjaars gemiddelde) 
subsidie bedragen.
• Overschotten bij ProRail die betrekking hebben op verleende subsidies 
die pas later in de tijd benodigd blijken te zijn (hoeveelheidsverschillen), 
worden jaarlijks, na vaststelling van de subsidie, terugbetaald aan IenW 
en weer toegevoegd aan de middelen in het Mobiliteitsfonds, waarna ze 
door ProRail weer kunnen worden aangevraagd in het jaar dat deze 
middelen alsnog benodigd zijn.
Ten tijde van het opstellen van dit jaarverslag zijn de gegevens van de 
balansposten van ProRail per eind 2022 nog niet beschikbaar. Volledig­
heidshalve is hieronder de meest recente informatie opgenomen ten 
aanzien van de balansposten ProRail.
Tweede Kamer, vergaderjaar 2022–2023, 36 360 J, nr. 1 81
