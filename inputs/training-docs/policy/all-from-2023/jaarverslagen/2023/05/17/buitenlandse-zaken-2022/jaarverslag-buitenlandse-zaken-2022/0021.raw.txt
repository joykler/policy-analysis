Nederlanders wereldwijd & consulair 
Na twee crisisjaren waarin COVID-19 en Afghanistan een groot beslag 
legden op het ministerie, stond het eerste deel van 2022 opnieuw in het 
teken van crisis vanwege de oorlog in Oekraïne. De geleerde lessen van 
afgelopen jaren zijn en worden gebruikt voor het versterken van de crisis­
paraatheid van posten en het departement. Zo is het afgelopen jaar de 
consulaire crisiscapaciteit versterkt. Ook zijn de beperkingen in reisbewe­
gingen en inreismaatregelen als gevolg van de COVID-19-pandemie 
gedurende 2022 afgenomen en de reisadviezen zijn hierop aangepast. In 
de Kamerbrief over de aanpak van COVID-19 op de lange termijn zijn de 
uitgangspunten vastgelegd over het reisbeleid ten aanzien van COVID-19. 
Binnen het ministerie zijn de benodigde voorbereidingen om toegerust te 
zijn voor een eventuele nieuwe uitbraak getroffen.
Nederlanders zijn het afgelopen jaar ook weer meer gaan reizen. De online 
reisadviezen van het ministerie werden ruim vijftig miljoen keer geraad­
pleegd. De eerste stappen zijn gezet naar een actueel ‘post-corona’-
reisadvies, dat beter aansluit bij de wensen van Nederlandse reizigers. 
Onder andere door het strategisch inzetten van het gebruik van data, zoals 
over klantreizen en gebruikservaringen. De toename in het aantal reizigers 
heeft ook geleid tot meer consulaire hulpvragen. Er zijn in 2022 meer dan 
5.000 consulaire hulpvragen in behandeling genomen. Het contactcentrum 
van het ministerie ‘Nederland WereldWijd’ (voorheen 24/7 Contactcenter) 
kende 1,2 miljoen klantcontactmomenten. Dit betrof alle dienstverlening 
van de Nederlandse overheid in relatie tot reizen naar en verblijf in het 
buitenland, waaronder reisadviezen, reisdocumenten, wonen en werken, 
DigiD, etc. Een opvallende trend in de consulaire hulpvragen was een 
toename van familiezaken, zoals internationale kinderontvoering, 
huwelijksdwang en achterlating. Na een daling van het aantal buitenlandse 
gedetineerden gedurende COVID-19 kende 2022 weer een stijging van het 
aantal detenties.
Het Rijksbrede project Loket Buitenland is afgerond en overgedragen aan 
Nederland WereldWijd. Het ministerie heeft hiermee, samen met 12 uitvoe­
ringsorganisaties, een centrale rijksbrede ingang voor burgers bij de 
overheid gerealiseerd.
Na de versoepeling van COVID-19-reisbeperkingen nam de vraag naar visa 
voor kort verblijf in het Schengengebied sneller toe dan de beschikbare 
behandelcapaciteit. Daardoor ontstond de zeer onwenselijke situatie dat 
aanvragers in enkele landen te maken kregen met lange wachttijden, vaak 
ver boven de vastgelegde termijn van veertien dagen. In 2022 is hard 
gewerkt aan het vergroten van de capaciteit om de toegenomen visumaan­
vragen te kunnen verwerken en kan grotendeels weer binnen de normale 
termijn van twee weken een visumaanvraag worden verwerkt.
De paspoortdienstverlening via externe dienstverleners is verder uitgerold, 
zodat aanvragers minder ver hoeven te reizen voor een paspoortaanvraag. 
Deze dienstverlening is uitgebreid naar Madrid en Barcelona, en voorberei­
dingen worden getroffen voor verdere implementatie in 2023. In 2022 heeft 
wereldwijde implementatie van een digitaal aanvraagformulier voor een 
paspoort of identiteitskaart plaatsgevonden. Ook heeft het ministerie 
gewerkt aan de ontwikkeling van een applicatie voor het digitaal verwerken 
van Schengenvisumaanvragen. De implementatie daarvan wordt in 2023 
verwacht. In 2022 hield de Europese Commissie een Schengenevaluatie, 
waarbij het Nederlandse visumproces is doorgelicht. Het ministerie is 
begonnen met de uitvoering van de resulterende aanbevelingen.
Tweede Kamer, vergaderjaar 2022–2023, 36 360 V, nr. 1
