B. BELEIDSVERSLAG
3. Beleidsprioriteiten
3.1 Verantwoording beleidsprioriteiten
Inleiding
Voor het ministerie van Financiën stond het jaar 2022 in het teken van het 
samen werken aan een financieel gezond Nederland. We werkten aan het 
implementeren van de beleidsprioriteiten uit de begroting en het 
verbeteren van de dienstverlening en de bedrijfsvoering. De oorlog in 
Oekraïne, het loslaten van de coronabeperkingen en de hoge inflatie hebben 
veel impact gehad op de werkzaamheden en het beleid van ons ministerie.
We ondersteunden mensen in Nederland, zodat zij hun energierekening en 
boodschappen konden betalen. Er is een uitzonderlijk groot koopkracht- en 
energiepakket samengesteld om inkomens te ondersteunen en de lasten te 
verlagen. Dit pakket bevat maatregelen die kwetsbare groepen en midde­
ninkomens ondersteunen. In de maanden november en december 
ontvingen mensen een tegemoetkoming van 190 euro voor de energiere­
kening. Daarnaast hebben we afspraken gemaakt over een prijsplafond 
voor energie in 2023. Ook is er in 2022 een nieuw Belastingplan tot stand 
gekomen waarmee de regering er onder andere voor zorgt dat de belasting 
op arbeid en vermogen meer in balans komt. Zo stijgt het minimumloon 
met 10 procent. Deze maatregelen zorgen ervoor dat werken meer loont. 
Ook hielpen we ondernemers om hun belastingschulden uit de coronatijd 
af te betalen. Verder hebben we de eerste fase van het herstel rond box 
3 afgerond. Het tegemoetkomingsbeleid naar aanleiding van de fraudesig­
naleringsvoorziening hebben we uitgewerkt en naar de Tweede Kamer 
gestuurd.
De kinderopvangtoeslagaffaire heeft gedupeerde ouders en hun kinderen 
groot onrecht aangedaan en iedere dag dat ouders eerder het traject kunnen 
afronden, is belangrijk om hun leven weer op te kunnen pakken. We 
betreuren het ten zeerste dat het ondanks alle inspanningen nog niet gelukt 
is om alle gedupeerden in 2022 te helpen. We blijven ons inspannen om dit 
te verbeteren. We werkten in 2022 aan herstel van vertrouwen van de 
burger. We rondden steeds meer integrale beoordelingen af, waardoor 
gedupeerden van de toeslagenaffaire hun compensatiebetalingen 
ontvingen. Ook hielpen we toeslagengedupeerden private schulden op te 
lossen die (onder andere) zijn ontstaan door problemen met de kinderop­
vangtoeslag. In november is de hersteloperatie wettelijk verankerd in de 
Wet hersteloperatie toeslagen.
We hebben erkend dat binnen het intensief toezicht sprake is geweest van 
1
institutioneel racisme. Het gaat hierbij om werkwijzen uit het verleden. Om 
discriminatie en institutioneel racisme in de toekomst te voorkomen, is 
een breed pakket aan maatregelen nodig. Zo maken we de werkcultuur 
inclusiever door meer aandacht te hebben voor (onbewuste) vooroordelen 
en gaan we werken met een waarborgenkader, waarmee de rechtmatigheid, 
de transparantie en de vastlegging rondom de risicoselectie beter gegaran­
deerd kan worden.
1
 Kamerstukken II, 2021-2022, 31 066, nr. 1030
Tweede Kamer, vergaderjaar 2022–2023, 36 360 IX, nr. 1 12
