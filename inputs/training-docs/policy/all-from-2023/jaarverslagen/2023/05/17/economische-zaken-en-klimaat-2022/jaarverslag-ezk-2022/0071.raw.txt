Richtingen bepaald voor de doorontwikkeling van het missiegedreven 
innovatiebeleid
Op 11 november 2022 is de Kamerbrief ‘Innovatie en impact’ verschenen 
(Kamerstuk 33 009, nr. 117). Hierin presenteren de ministers van EZK en 
OCW de kabinetsinzet voor versterking van het innovatiebeleid en een visie 
op het vergroten van de impact van kennis via valorisatie. Er zijn onder 
andere richtingen bepaald voor de doorontwikkeling van het missiege­
dreven innovatiebeleid. Het kabinet continueert de inzet op de huidige 
thema’s van het missiegedreven innovatiebeleid: Energietransitie & 
Duurzaamheid (incl. Mobiliteit en Circulaire Economie); Gezondheid & Zorg; 
Landbouw Water Voedsel; Veiligheid en Sleuteltechnologieën. Binnen deze 
thema’s zal sterker de focus worden gelegd op de transities die in het Coali­
tieakkoord centraal zijn gesteld voor het missiegedreven innovatiebeleid: 
de klimaat- en energietransitie, digitalisering, circulaire economie en 
sleuteltechnologieën. In het missiegedreven innovatiebeleid zal door EZK 
en OCW ook sterker worden ingezet op valorisatie van kennis en markt­
creatie. Tevens wordt het Nationaal Groeifonds meer in verbinding gebracht 
met het missiegedreven innovatiebeleid. De richtingen geschetst in de brief 
zijn leidend voor het proces om in 2023 samen met de vakdepartementen 
en OCW tot herijkte missies, nieuwe Kennis- en Innovatieagenda’s (KIA’s) en 
een nieuw Kennis- en Innovatieconvenant (KIC) te komen.
Budget voor Europese ruimtevaartprogramma’s voor de periode 2023-2025 
sterk gestegen ten opzichte van 2020-2022
Nederland heeft voor een bedrag van € 389 mln ingeschreven in de 
programma’s van de Europese ruimtevaartorganisatie ESA voor de periode 
2023-2025 (Kamerstuk 24 446, nr. 64). Dat is gedaan tijdens de Ministeriële 
Conferentie van de ESA die op 22 en 23 november 2022 is gehouden (in 
aansluiting op de inzet die daaraan voorafgaand beschreven is in de 
Kamerbrief Ruimtevaartbeleid 2022 (Kamerstuk 24 446, nr. 78). Van het 
bedrag is € 224 mln beschikbaar voor optionele (d.w.z. niet-verplichte) 
programma’s. De Nederlandse bijdrage (deels afkomstig van EZK en deels 
van OCW) is met 37% gestegen ten opzichte van de vorige inschrijving, voor 
de periode 2020-2022 (€ 283,5 mln). De Nederlandse bijdrage gaat naar 
programma’s die de samenleving naar verwachting veel gaan opleveren 
aan technologieontwikkeling, nieuwe wetenschappelijke inzichten, satelliet­
toepassingen voor klimaat en groeikansen voor ondernemers. Met de 
bijdrage aan ESA komt de totale investering van het kabinet in ruimtevaart 
voor de periode 2023-2025 op ruim € 500 mln.
Indexatie van WBSO-budget vanaf 2023
Het budget voor de fiscale afdrachtvermindering speur- en ontwikke­
lingswerk (WBSO) gaat geïndexeerd worden (Kamerstuk 36 202, nr. 37). 
De minister van EZK heeft in een brief van 21 december 2022 een verdere 
toelichting gegeven op de indexatie (Kamerstuk 32 637, nr. 526). Het betreft 
een indexatie voor loon- en prijsstijgingen binnen de kosten voor speur- en 
ontwikkelingswerk, op basis van de gerealiseerde cao-uurloonontwikkeling 
voor bedrijven twee jaar voorafgaand aan het budgetjaar (jaar t-2) en de in 
het jaar voorafgaand aan het budgetjaar geraamde inflatie volgens de 
ontwikkeling van de consumentenprijsindex in het budgetjaar (jaar t). De 
loonkostencomponent bedraagt circa twee derde van de totale kosten voor 
speur- en ontwikkelingswerkzaamheden en telt daarom voor twee derde 
mee in de indexatieberekening. De niet-loonkostencomponent (kosten en 
uitgaven) telt voor een derde mee. Voor 2023 houdt de indexatie in dat het 
budget met € 54 mln wordt verhoogd ten opzichte van het eerder voorziene 
bedrag van € 1.383 mln. De indexatie van de WBSO zorgt ervoor dat op 
Tweede Kamer, vergaderjaar 2022–2023, 36 360 XIII, nr. 1
