75 
c.2.5 Beheersing fraude- en corruptierisico’s
Om fraude te voorkomen en detecteren maakt het ministerie van Financiën 
gebruik van risicomanagement met een mix van beheersmaatregelen. In 
2022 is een start gemaakt met een departementale risicoanalyse, een 
overzicht van beheersmaatregelen, rapportage en een toezichtskader voor 
beheersing van interne frauderisico’s. Dit wordt in 2023 verder uitgewerkt.
De belangrijkste risico's die nu worden onderkend zijn onder andere het 
samenspannen om ten onrechte toeslagencompensatie te claimen, het 
bevoordelen van partijen bij inkoop, het betalen van valse facturen of 
verkeerde rekeningnummers, te lage belastingheffing of te hoge teruggave 
en het onbevoegd wegnemen van goederen die het ministerie beheert. 
Maatregelen tegen fraude zijn in beeld gebracht, en omvatten onder andere 
inventarisatie van te beschermen belangen, de integriteitsscan, insiderre­
gelingen voor werknemers die werken met (potentieel) marktgevoelige 
informatie, integriteitsonderzoeken en diverse maatregelen bij werving en 
indiensttreding zoals de gedragscode integriteit rijk en de eed en belofte. 
Medewerkers worden bewust gemaakt van frauderisico’s in trainingen en 
communicatie. Er is aandacht voor risicovolle functies, weerbaarheid en 
een open cultuur. De administratieve organisatie bevat de nodige 
maatregelen tegen interne fraude, waaronder functiescheiding, het 
toepassen van het vier-ogenprincipe en het stellen van eisen aan (primaire) 
vastleggingen. Over 2022 heeft ieder dienstonderdeel een zekere risico­
analyse gemaakt, waarbij er verschillen zijn in de diepgang van de analyses.
Het uitvoeren van de risicoanalyse en risico-rapportage is in de planning- 
en controlcyclus ingebed. Vanaf 2023 is integriteit, fraude en corruptie een 
expliciet aandachtspunt in de risicoanalyse van ieder dienstonderdeel.
Melding van fraude-incidenten en -vermoedens kunnen zowel decentraal 
worden gedaan als rechtstreeks bij de centrale meldpunten zoals het Onder­
zoeksbureau Integriteit Financiën (OIF) van de beveiligingsambtenaar, die 
ook rapporteert over ontvangen meldingen en uitkomsten. Over 2022 zijn 
er binnen het ministerie geen financiële fraudes van materieel belang 
geconstateerd.
In 2023 zal frauderisicomanagement verder geïntegreerd worden in het 
risicomanagement en in de risicoregisters worden opgenomen.
c.2.6 Misbruik en oneigenlijk gebruik (M&O)
Belastingheffing en toeslagen zijn gevoelig voor misbruik en oneigenlijk 
gebruik (M&O), omdat de hoogte van de heffingen en de verplichting tot 
betalen afhankelijk zijn van gegevens die belastingplichtigen en toeslagge­
rechtigden zelf verstrekken. Dit kan van invloed zijn op de volledigheid van 
de belastingontvangsten en de juiste (voorlopige) toekenning van 
toeslagen. Het tegengaan van M&O is daarom een geïntegreerd onderdeel 
van het handhavingsbeleid, een breed palet aan interventies en activiteiten: 
het voorkomen van bewuste en onbewuste fouten, dienstverlening, 
correcte en tijdige uitvoering van processen, toezicht en opsporing. 
75
 Onder interne fraude wordt verstaan een opzettelijke handeling door een of meer medewerkers 
waarbij, al dan niet in combinatie met derden, gebruik gemaakt wordt van misleiding ten einde 
een onrechtmatig of onwettig voordeel te verkrijgen. Er kan sprake zijn van overtreding van wet- 
en regelgeving, bijvoorbeeld in de vorm van (ambtelijke) corruptie, die buiten dit begrip valt. 
Het interne frauderisico kan niet los worden gezien van andere bredere beheersingsrisico’s in 
de bedrijfsvoering, zoals het beveiligingsrisico en het integriteitsrisico.
Tweede Kamer, vergaderjaar 2022–2023, 36 360 IX, nr. 1 137
