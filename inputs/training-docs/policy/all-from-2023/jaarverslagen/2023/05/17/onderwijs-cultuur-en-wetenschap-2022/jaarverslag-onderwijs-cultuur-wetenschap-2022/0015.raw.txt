het primair en voortgezet onderwijs heeft een coronadraaiboek opgesteld. 
Daarnaast is er ook aandacht besteed aan het beter ventileren van scholen. 
Zo is het ‘hulpteam optimaal ventileren’ in het leven geroepen om scholen 
te informeren over ventilatie en luchten. Elke school kan via kenniscentrum 
Ruimte-OK een gratis bezoek van een ventilatieteam aanvragen en ontvangt 
na afloop van het bezoek een uitgebreid rapport met aanbevelingen en 
informatie. Ook is er € 139 miljoen beschikbaar gesteld via de maatwerkre­
geling ventilatie op scholen. Schoolbesturen kunnen deze subsidie 
aanvragen voor het doen van aanpassingen in het schoolgebouw ten 
behoeve van de verbetering van de luchtkwaliteit. Deze regeling loopt sinds 
18 juni 2022 tot en met 30 april 2023 en is de opvolger van de SUViS-regeling 
(Specifieke Uitkering Ventilatie in Scholen). Kenniscentrum Ruimte-OK heeft 
ook een speciale website en helpdesk ingericht (bekostigd door OCW) om 
scholen telefonisch en op papier van alle informatie te voorzien over 
ventilatie en binnenklimaat op school. We hebben voorbereidingen 
getroffen om ervaringen te verzamelen van het gebruik van luchtreinigings­
technieken en hoe deze effectief bij kunnen dragen aan het reduceren van 
het risico op coronabesmettingen in de klas. In 2023 gaan we hier nader 
onderzoek naar doen. In het kader van ventilatie hebben scholen in het 
najaar van 2022 ook geld ontvangen voor de aanschaf van een CO2-meter 
voor elk klaslokaal. Hiervoor heeft het kabinet € 17,3 miljoen beschikbaar 
gesteld. Vooralsnog is een CO2-meter niet verplicht, maar er wordt gewerkt 
om een verplichting tot het hebben van een CO2-meter in elk klaslokaal op 
te nemen in het bouwbesluit.
Afgelopen jaar ontvingen alle scholen in het funderend onderwijs extra 
middelen vanuit het NP Onderwijs om de vertragingen die leerlingen 
hebben opgelopen door de coronapandemie te herstellen. In totaal is er 
voor funderend onderwijs 5,8 miljard voor dit doel beschikbaar gesteld. 
Scholen begonnen in de regel in het schooljaar 2021-2022 met de uitvoering 
van hun plannen. Met het oog op de lastige omstandigheden waaronder 
scholen hun plannen moesten uitvoeren is in april 2022 besloten om scholen 
meer tijd te geven en is de looptijd van de bestedingstermijn met twee 
schooljaren verlengd naar het schooljaar 2024-2025. Daarnaast is op basis 
van onderzoeksresultaten besloten om de middelen in het tweede jaar 
anders te verdelen en meer middelen per leerling te geven aan vo-scholen 
en scholen met meer leerlingen met een minder kansrijke achtergrond. 
Ondanks de lastige omstandigheden (hernieuwde corona-uitbraak en 
lerarentekort) lukte het de meeste scholen goed om uitvoering te geven aan 
hun plannen. Uit de monitoring van de resultaten van leerlingen komt wel 
naar voren dat aan het einde van het schooljaar 2021-2022 op sommige 
vlakken nog steeds sprake was van vertragingen en dat deze soms nog 
verder zijn toegenomen. Per sector, leergebied, schoolniveau en groep 
leerlingen was het beeld wisselend. Zo bleken de vertragingen in het po 
voor begrijpend lezen grotendeels ingelopen.
1.2. Herstel middelbaar beroepsonderwijs
Het middelbaar beroepsonderwijs (mbo) werd ook in 2022 geraakt door 
de maatregelen die genomen moesten worden vanwege het coronavirus. 
Hierdoor konden studenten het eerste half jaar niet volledig deelnemen aan 
fysiek onderwijs. Met het terugkeren van het fysiek onderwijs sinds 
30 augustus werd ook pas goed duidelijk voor docenten en onderwijsin­
stellingen wat de omvang van de problematiek is waar studenten door de 
coronacrisis mee kampen. De problemen op het gebied van mentaal welzijn 
blijken groot en hardnekkig binnen het mbo en hoger onderwijs (ho). Ook 
de studievertraging is in veel gevallen hardnekkig en studenten komen met 
achterstanden het mbo binnen vanuit het voortgezet onderwijs.
Tweede Kamer, vergaderjaar 2022–2023, 36 360 VIII, nr. 1
