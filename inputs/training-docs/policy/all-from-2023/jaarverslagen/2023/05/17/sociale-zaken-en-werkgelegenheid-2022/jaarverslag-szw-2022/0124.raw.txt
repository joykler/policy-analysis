4.10 Artikel 10 Tegemoetkoming ouders
A. Algemene doelstelling
De overheid biedt een financiële tegemoetkoming aan ouders of verzorgers 
voor de kosten van kinderen. 
De overheid biedt ouders of verzorgers een financiële tegemoetkoming 
voor de kosten voor verzorging en opvoeding van kinderen op grond van 
de Algemene Kinderbijslagwet (AKW) en de kinderbijslagvoorziening BES 
(Caribisch Nederland). Gezinnen met een laag of middeninkomen komen 
daarnaast in aanmerking voor een tegemoetkoming op grond van de Wet 
op het kindgebonden budget (WKB).
B. Rol en verantwoordelijkheid
De Minister financiert de tegemoetkoming met uitkeringsregelingen. Zij is 
in deze rol verantwoordelijk voor:
– de vormgeving, het onderhoud en de werking van het stelsel van wet- 
en regelgeving;
– de vaststelling van het niveau van de tegemoetkoming op grond van 
de AKW, de WKB en de kinderbijslagvoorziening BES;
– de sturing van en het toezicht op de rechtmatige, doelmatige en doeltref­
fende uitvoering van de AKW door de SVB;
– de organisatie van de eigen uitvoering binnen het verband van de 
Rijksdienst Caribisch Nederland (RCN).
De Minister van Financiën is verantwoordelijk voor de rechtmatige, 
doelmatige en doeltreffende uitvoering van de WKB door Dienst Toeslagen.
C. Beleidsconclusies
Noodopvang
In 2022 zijn voorbereidingen getroffen om een binnen toeslagen prangend 
knelpunt op te lossen, namelijk om per 1 januari 2023 de feitelijke situatie 
leidend te maken voor ouders die in de noodopvang verblijven. Dat 
betekent dat een ouder, die door huiselijk geweld in de opvang terecht komt, 
automatisch de kinderbijslag en het kindgebonden budget ontvangt. Per 
1 januari 2023 is er ook recht op de Alleenstaande ouderkop (ALO-kop). De 
inkomsten sluiten hiermee beter aan op de feitelijke situatie ten aanzien van 
de kindgerelateerde kosten. Dit is geregeld via het Belastingplan 2023 
(Kamerstukken II 2022/23, 36 202).
Intensivering Kindgebonden budget
In 2022 is het maximumbedrag kindgebonden budget voor het tweede kind 
verhoogd. In 2022 zijn tevens de voorbereidingen getroffen om het kindge­
bonden budget in 2023 opnieuw te verhogen. De verhogingen in 2023 zijn 
onderdeel van het pakket aan koopkrachtmaatregelen 2023 en zijn wettelijk 
geregeld via het Belastingplan 2023 (Kamerstukken II 2022/23, 36 202). De 
genomen maatregelen maken daarmee onderdeel uit van de ambitie om 
kinderen in armoede beter te bereiken en het verlagen van het aantal 
huishoudens met kinderen dat onder de armoedegrens leeft.
Tweede Kamer, vergaderjaar 2022–2023, 36 360 XV, nr. 1 124
