Toelichting
1. Alleen de vaarwegen die vanuit vaste verkeersposten worden begeleid, 
zijn in het hierboven opgenomen areaal meegeteld. De vaarwegen in 
beheer bij RWS die met patrouillevaartuigen worden bestreken zijn 
derhalve niet meegerekend.
2. In de begroting 2022 werd een afname van de bediende objecten 
voorzien als gevolg van de sloop van de Roggebotsluis. Deze wordt nu 
echter in 2023 verwacht, waardoor de realisatie ten opzichte van 2021 
gelijk blijft. Verder zijn er een paar ontwikkelingen die elkaar opheffen. 
Zo is aan de ene kant in 2022 de zeesluis bij IJmuiden in gebruik 
genomen. Aan de andere kant is in mei 2021 de Gerrit Krolbrug in 
Groningen aangevaren door een schip. De brug bleek onherstelbaar 
beschadigd te zijn en moest worden verwijderd. Dit is in 2022 in de 
realisatiecijfers verwerkt.
15.02 Onderhoud en Vernieuwing
Motivering
Onderhoud en vernieuwing wordt uitgevoerd om het Hoofdvaarwegennet 
in een staat te houden die noodzakelijk is voor het faciliteren van vlot, 
betrouwbaar, veilig en duurzaam vervoer van goederen.
Producten
Het regulier onderhoud en vernieuwing van rijksvaarwegen omvat 
maatregelen aan bodems, oevers, kunstwerken zoals sluizen en bruggen, 
verkeersvoorzieningen, landschap en milieu en voorzieningen voor 
exploitatie, zoals verkeerscentrales. In bijlage 4 ‘Instandhouding’ van deze 
begroting wordt uitgebreid ingegaan op de werking van de instandhouding 
van de netwerken die onder verantwoordelijkheid van het Ministerie van 
Infrastructuur en Waterstaat vallen.
15.02.01 Onderhoud
Een voorwaarde voor het gebruiken van het vaarwegennet is de bedrijfsze­
kerheid van de infrastructuur van de vaarwegen.
De activiteiten zijn erop gericht, om de scheepvaart (beroeps- en recreatie­
vaart) zo goed mogelijk te faciliteren. Het betreft maatregelen om de breedte 
en diepte van de vaarweg te handhaven. Daarnaast betreft het maatregelen 
om de kunstwerken (sluizen en bruggen) en verkeersvoorzieningen te laten 
functioneren.
Binnen beheer en onderhoud vallen zowel het preventief als het correctief 
onderhoud.
Kustwacht
De Kustwacht Nederland is een organisatie met eigen taken, bevoegdheden 
en verantwoordelijkheden. De directeur Kustwacht maakt jaarlijks een 
Activiteitenplan en Begroting (APB) en legt dit voor aan de raad voor de 
kustwacht. De ministerraad stelt het APB vervolgens vast. De directeur 
Kustwacht beschikt over een informatiecentrum, schepen, surveillance­
vliegtuigen en helikopters.
De Minister van IenW is als coördinerend minister voor Noordzee-aangele­
genheden verantwoordelijk voor totstandkoming van geïntegreerd beleid 
voor de Noordzee en het Gecombineerd Jaarplan voor de uitvoeringtaken 
door de Kustwacht. De Minister van Defensie is beheerder van de 
Kustwacht.
Tweede Kamer, vergaderjaar 2022–2023, 36 360 A, nr. 1
