D. Beleidsconclusies
In 2022 is gewerkt aan de opvolger van het Rijksbrede programma Circulaire 
Economie (CE) en het Uitvoeringsprogramma; het Nationaal Programma 
Circulaire Economie (NPCE). Belangrijke mijlpalen in 2022 waren de 
Nationale Conferentie Circulaire Economie die op 7 februari plaatsvond en 
het uitbrengen van de adviesroutekaarten door de transitieteams op 15 juli 
2022. In de adviesroutekaarten zijn voorstellen uitgewerkt voor concrete 
doelen op productgroepniveau en maatregelen die nodig zijn om deze 
doelen te kunnen realiseren. Deze voorstellen hebben als belangrijke input 
gediend voor beleid om tot een concept-NPCE te komen, met daarin ook 
een voorstel voor aanvullende generieke beleidsmaatregelen. In 2022 zijn 
meerdere stakeholdersessies georganiseerd om de onderdelen van het 
concept-NPCE te kunnen bespreken en toetsen. Het concept-NPCE dat begin 
2023 uit zal komen, geeft verdere richting aan alle inspanningen die IenW, 
de andere betrokken departementen, medeoverheden en maatschappelijke 
partners doen om de transitie naar een circulaire economie te versnellen. 
Onderdeel hiervan is het ambitieuze klimaatdoel dat IenW in gezamen­
lijkheid met EZK voor CE uitwerkt.
Nederland wil de aanwezigheid van kleine plastic flesjes en blikjes in 
zwerfafval voorkomen. Daarom is besloten om in navolging van de kleine 
plastic flesjes per 31 december 2022 ook statiegeld in te voeren voor blikjes 
(Kamerstukken II 2020-2021 28 694, nr. 143).
Ter verdere implementatie van de Single Use Plastics Richtlijn (SUP-richtlijn) 
is in 2022 ervoor gezorgd dat op 1 januari 2023 de Regeling kunststofpro­
ducten voor eenmalig gebruik van kracht wordt. Ook wordt hergebruik 
gestimuleerd doordat ondernemers herbruikbare alternatieven moeten 
aanbieden. Voor de verdere ondersteuning van gemeenten bij het scheiden 
van huishoudelijk afval is het Uitvoeringsprogramma VANG 2021-2025 
gepubliceerd (Kamerstukken 2021-2022, 32852, nr.184).
Met het beleidsprogramma circulair textiel dat op 14 april 2020 naar de 
Tweede Kamer is gestuurd is meerjarig beleid aangekondigd om de textiel­
keten circulair te maken (Kamerstukken II 2019/20, 32 852, nr. 116). De 
algemene maatregel van bestuur waarmee uitgebreide producentenverant­
woordelijkheid voor textiel wordt ingevoerd, is in 2022 naar de Raad van 
State gezonden voor advies. In 2022 heeft in Leiden en Utrecht een 
campagne plaatsgevonden om het kopen van tweedehands (in plaats van 
nieuwe) kleding te stimuleren.
In 2022 heeft het kabinet verdere uitvoering gegeven aan de Uitvoerings­
agenda Duurzaamheidskader Biogrondstoffen. Zo is gewerkt aan strenge 
duurzaamheidseisen voor biogrondstoffen, het stimuleren van de inzet van 
biogrondstoffen voor hoogwaardige toepassingen en de afbouw van 
laagwaardige toepassingen.
Nederlandse overheden geven jaarlijks voor ruim 85 miljard euro uit aan 
producten, werken en diensten. Het Nationaal plan Maatschappelijk 
Verantwoord Inkopen (MVI) stimuleert dat alle overheden hun inkoopkracht 
als instrument inzetten voor het versnellen van de transitie naar een klimaat­
neutrale en circulaire economie. Op 24 november 2022 is het Manifest 
Maatschappelijk Verantwoord Opdrachtgeven en Inkopen (MVOI) voor de 
periode 2022-2025 door 64 deelnemers ondertekend. Door het onderte­
kenen van het manifest spraken deze partijen af dat zij een actieplan 
schrijven voor MVOI en hun voortgang monitoren en er over rapporteren. 
Tweede Kamer, vergaderjaar 2022–2023, 36 360 XII, nr. 1
