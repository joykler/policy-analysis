Grondslagen voor de vastlegging en de waardering 
De verslaggevingsregels en waarderingsgrondslagen die van toepassing 
zijn op de in dit jaarverslag opgenomen financiële overzichten zijn ontleend 
aan de Comptabiliteitswet 2016 en de daaruit voortvloeiende regelgeving, 
waaronder de Regeling Rijksbegrotingsvoorschriften 2023 en de Regeling 
agentschappen. Voor de departementale begrotingsadministratie wordt 
het verplichtingen-kasstelsel toegepast en voor de baten-lasten agent­
schappen het baten-lastenstelsel.
Het verslag van de Nationale Schuld heeft twee specifieke eigenschappen. 
De eerste eigenschap is dat de rente-uitgaven en renteontvangsten op 
transactiebasis worden verantwoord, in plaats van op kasbasis zoals bij alle 
andere onderdelen van de Rijksbegroting. Dit is vastgelegd in de CW 2016, 
artikel 2, negentiende lid. Met de registratie van rente op transactiebasis 
voor de Nationale Schuld wordt aangesloten bij de Europese voorschriften 
van het Europees Stelsel van Rekeningen (ESR) 2010. De tweede eigenschap 
is dat voor beide artikelen het verplichtingen-kasstelsel wordt gevoerd en 
daarbij wordt ervan uitgegaan dat de aangegane financiële verplichtingen 
gelijk zijn aan de uitgaven (kas = verplichtingen).
Groeiparagraaf
Het ministerie van Financiën werkt doorlopend aan stapsgewijze verbete­
ringen in de informatievoorziening aan de Kamer en de burger. Dit is een 
samenspel van eigen ambities en inzichten, en wensen vanuit de Kamer. 
Ten opzichte van het jaarverslag Financiën en Nationale Schuld 2021 zijn 
een aantal verbeteringen doorgevoerd.
– In onderdeel 3.3 Realisatie periodieke rapportages / beleidsdoorlich­
tingen is het overzicht in lijn gebracht met de nieuwe Regeling Periodieke 
Evaluatie (RPE). Het overzicht in bijlage 3 Afgerond evaluatie- en overig 
onderzoek is echter nog gebaseerd op de oude RPE 2018, dit vanwege 
de gefaseerde ingroei van de Strategische Evaluatie Agenda.
– Bij het beleidsverslag is een nieuwe bijlage opgenomen met daarin 
een budgettair overzicht van de maatregelen als gevolg van de oorlog in 
Oekraïne.
– In de bedrijfsvoeringsparagraaf zijn diverse wijzigingen doorgevoerd. 
Zo is in het Overzicht overschrijdingen rapporteringstoleranties, fouten 
en onzekerheden duidelijker scheiding aangebracht in de tabel tussen 
de verschillende toleranties. De kolommen gerelateerd aan corona zijn 
uit de tabel verwijderd. Verder wordt in de bedrijfsvoeringsparagraaf 
gerapporteerd over de belangrijkste materiële risico's op fraude en 
corruptie.
– De bijlage focusonderwerp FJR 2022 is eenmalig opgenomen. Dit betreft 
het alsdan goed beargumenteerde gebruik van incidentele suppletoire 
begrotingen en het eventueel beroep op artikel 2.27 CW.
– Ingevolge een toezegging aan het lid Stoffer is een nieuwe bijlage met 
daarin de moties en toezeggingen in het Jaarverslag opgenomen. Deze 
bijlage bevat de stand van zaken van alle nieuwe moties en toezeggingen 
sinds de vorige begroting (2023), de nog openstaande moties en toezeg­
gingen uit voorgaande jaren en de moties en toezeggingen die sinds 
de begroting zijn afgehandeld.
– Er is een nieuwe bijlage met daarin de Rijksuitgaven Caribisch Nederland 
opgenomen.
Tweede Kamer, vergaderjaar 2022–2023, 36 360 IX, nr. 1
