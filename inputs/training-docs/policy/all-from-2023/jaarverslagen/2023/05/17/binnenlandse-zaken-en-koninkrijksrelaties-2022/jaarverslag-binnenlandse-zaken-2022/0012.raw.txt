B. BELEIDSVERSLAG
Beleidsprioriteiten
Op 10 januari 2022 werd het nieuwe kabinet geïnstalleerd. Voor BZK 
betekende dit dat er naast de minister van BZK een minister voor Volks­
huisvesting en Ruimtelijke Ordening (VRO) aantrad. De staatssecretaris is 
deze kabinetsperiode verantwoordelijk voor Koninkrijksrelaties en digitali­
sering, met een Rijksbrede coördinerende verantwoordelijkheid voor het 
hele kabinet.
In 2022 hebben we als BZK hard gewerkt aan de grote opgaven waar 
Nederland voor staat. We hebben ons ingezet voor het onderhouden, 
beschermen en vernieuwen van de democratische rechtstaat. Hierbij hoort 
een slagvaardig openbaar bestuur met goed toegeruste en integere 
bestuurders en een rijksdienst die dienstbaar, betrouwbaar en rechtvaardig 
is. Ook maakten we ons sterk voor een veilige, inclusieve en kansrijke 
digitale samenleving in Europees Nederland, Caribisch Nederland en de 
Landen.
Op het gebied van volkshuisvesting en ruimtelijke ordening hebben we de 
regie genomen om ervoor te zorgen dat er binnen de schaarse fysieke 
leefomgeving ruimte is voor onder andere woningen, natuur, landbouw en 
bedrijvigheid. We hebben stappen gezet om ervoor te zorgen dat iedereen 
kan wonen in een duurzaam en betaalbaar huis in een prettige leefom­
geving.
Op 19 december 2022 verscheen de kabinetsreactie op het adviesrapport 
van de dialooggroep slavernijverleden. Tegelijkertijd bood de minister-
president op basis van deze kabinetsreactie namens de regering excuses 
aan voor de betrokkenheid van historische, bestuurlijke voorgangers van 
de Nederlandse staat bij de slavernij en waren bewindslieden op de 
eilanden en in Suriname aanwezig om met nazaten in gesprek te gaan over 
het vervolgtraject.
1 Sterke en weerbare democratie
Een overheid die mensen vooropstelt, vraagt om een gelijktijdige inzet op 
het onderhouden, beschermen en vernieuwen van onze democratische 
rechtsstaat. Daarom hebben we in 2022 gewerkt aan het onderhoud en de 
versterking van de democratische rechtsstaat.
Grondrechten
We staan voor een democratische samenleving waarin fundamentele 
grondrechten en vrijheden worden gerespecteerd, waar iedereen meedoet 
en discriminatie wordt bestreden.
Het digitale Platform gemeenten en mensenrechten is in 2022 tot stand 
gebracht en er zijn drie themabijeenkomsten georganiseerd in het kader van 
het Platform. De Nationaal Coördinator tegen Discriminatie en Racisme 
heeft het Nationaal Programma tegen Discriminatie en Racisme gepresen­
teerd. Ook is in 2022 de Staatscommissie tegen Discriminatie en Racisme 
ingesteld, die onafhankelijk, wetenschappelijk onderzoek zal doen naar (de 
aanpak van) discriminatie en racisme.
Tweede Kamer, vergaderjaar 2022–2023, 36 360 VII, nr. 1 12
