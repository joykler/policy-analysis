4 UITGAVEN EN NIET-BELASTINGONTVANGSTEN
Deze bijlage biedt een overzicht van de verschillende manieren waarop de 
uitgaven en de niet-belastingontvangsten van de overheid worden 
weergegeven. Er wordt een vergelijking gemaakt tussen de begroting van 
2022 zoals gepresenteerd in de Miljoenennota 2022 en de realisatie van dat 
jaar in het voorliggende Financieel Jaarverslag van het Rijk. De overheids­
uitgaven kunnen op kasbasis, maar ook op transactiebasis worden geregi­
streerd. In het eerste geval worden transacties geboekt in de periode waarin 
betaling plaatsvindt, in het tweede geval in de periode waarin rechten en 
verplichtingen zijn ontstaan. Op de departementale begrotingen worden 
de uitgaven op kasbasis geregistreerd: welke bedragen worden daadwer­
kelijk van de bankrekeningen van het Rijk afgeschreven. Bij het saldo van 
de overheid (EMU-saldo) wordt niet uitgegaan van de uitgaven op kasbasis, 
maar op transactiebasis: de uitgaven worden geboekt in de periode waarin 
rechten en verplichtingen zijn ontstaan. Bij de tabellen hieronder worden 
de gebruikte begrippen verder toegelicht.
Tabel 4.1 bevat alle netto-uitgaven van de Rijksoverheid: de optelsom van 
de uitgaven minus de niet-belastingontvangsten. Om de uitgaven te 
beheersen is er een uitgavenplafond. De uitgaven onder het uitgaven­
plafond mogen het uitgavenplafond niet overschrijden. Het uitgaven­
plafond is op zijn beurt gesplitst in vier verschillende deelplafonds: het 
plafond Rijksbegroting, het plafond Sociale Zekerheid, het plafond Zorg en 
het plafond Investeringen. De uitgangsregel is dat alle uitgaven die relevant 
zijn voor het EMU-saldo ook onder een van de vier uitgavenplafonds vallen, 
tenzij hier een uitzondering voor gemaakt is. De uitgaven en ontvangsten 
die niet onder een plafond vallen worden in tabel 4.9 nader uitgesplitst.
In het bovenste deel van de tabel zijn de uitgaven uitgesplitst in de begro­
tingsgefinancierde en de premiegefinancierde uitgaven. De begrotingsge­
financierde uitgaven worden betaald uit belastingen en zijn de optelling van 
alle uitgaven en niet-belastingontvangsten op de departementale 
begrotingen. Dit zijn de uitgaven waarvoor het parlement autorisatie 
verleent door de begrotingen aan te nemen. Naast de begrotingsgefinan­
cierde uitgaven zijn er ook premiegefinancierde uitgaven. De uitgaven aan 
zorg en sociale zekerheid worden voornamelijk gefinancierd uit de premies. 
In het onderste deel van de tabel zijn de begrotings- en premiegefinancierde 
uitgaven per deelplafond opgeteld.
Tweede Kamer, vergaderjaar 2022–2023, 36 360, nr. 2 15
