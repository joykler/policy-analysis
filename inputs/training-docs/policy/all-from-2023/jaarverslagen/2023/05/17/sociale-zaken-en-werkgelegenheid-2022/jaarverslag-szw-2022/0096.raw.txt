C. Beleidsconclusies
Evaluatie (aanvullend) geboorteverlof
In 2022 is de Wet invoering extra geboorteverlof geëvalueerd. Deze wet 
voorziet sinds 1 januari 2019 in een week volledig doorbetaald geboorte­
verlof voor de partner na de geboorte van het kind en sinds 1 juli 2021 in vijf 
weken aanvullend geboorteverlof met een uitkering van 70% van het 
dagloon. De evaluatie laat een positief eerste beeld zien. 90% van de 
doelgroep maakt gebruik van de eerste week geboorteverlof en 74% maakt 
geheel of gedeeltelijk gebruik van het aanvullend geboorteverlof. Eén van 
de redenen om geen gebruik te maken van het aanvullend geboorteverlof 
is dat men het verlof niet nodig had, bijvoorbeeld omdat de moeder minder 
ging werken of niet werkte (bijna 50% van de groep die geen gebruik 
maakte). Als men wel verlof zou willen hebben, maar dat toch niet opnam, 
was dat meestal om redenen van financiële aard; verlofopname is dan 
financieel niet goed haalbaar (dit was bij 6% van de totale doelgroep het 
geval). Hiernaar wordt aanvullend onderzoek gedaan. In welke mate de 
beleidsdoelstellingen (het bevorderen van de band tussen de partner en 
het kind en een hogere participatie van vrouwen op de arbeidsmarkt) 
worden behaald is nog niet duidelijk. Dergelijke processen hebben vaak 
langer tijd nodig en zijn van meer aspecten afhankelijk.
Wet betaald ouderschapsverlof
Sinds 2 augustus 2022 hebben werknemers recht op negen weken betaald 
ouderschapsverlof in het eerste levensjaar van hun kind. Gedurende het 
verlof ontvangt men een uitkering ter hoogte van 70 procent van het 
dagloon. Hiermee is beoogd het evenwicht tussen werk en privéleven en 
de gelijke behandeling van vrouwen en mannen te verbeteren, door de 
arbeidsparticipatie van vrouwen te bevorderen en het verschil tussen 
vrouwen en mannen met betrekking tot inkomsten en loon weg te nemen. 
De eerste resultaten over het gebruik van de regeling worden bekeken bij 
de invoeringstoets die een jaar na invoering plaatsvindt.
Vereenvoudiging no-riskpolis
Met ingang van 1 januari 2022 is er een administratief knelpunt rondom 
samenloop van loonkostensubsidie (Participatiewet) en de no-riskpolis 
(Ziektewet) weggenomen. Gemeenten hoeven sindsdien de loonkosten­
subsidie aan de werkgever niet meer stop te zetten bij ziekte (waarna een 
Ziektewetuitkering op grond van de no-riskpolis tot uitbetaling kwam) en te 
hervatten bij herstel. Sinds 1 januari 2022 kan de loonkostensubsidie bij 
ziekte doorlopen en vult UWV de loonkostensubsidie aan met een op de 
loonwaarde van de werknemer gebaseerde Ziektewetuitkering op grond 
van de no-riskpolis. De middelen die van gemeenten naar UWV waren 
overgeheveld voor de uitbetaling van de Ziektewetuitkering op grond van 
de no-riskpolis zijn weer teruggeschoven van UWV naar gemeenten. Voor 
werkgevers en gemeenten is dit een aanzienlijke verbetering. Deze 
aanpassing is geregeld via de Verzamelwet SZW 2022 (Kamerstukken II 
2020/21, 35 897, nr. 5).
Onderzoek instroom Ziekte bij zwangerschap
In 2022 heeft UWV een aanvullende analyse gedaan naar het stijgende 
beroep op de Ziektewet (ZW) door personen die ziek zijn door zwangerschap 
of bevalling. Een eerder onderzoek van 2021 bood zicht op een aantal 
factoren die de stijging van het beroep op de ZW door zwangere personen 
kunnen verklaren, maar maakte van een aantal factoren nog niet inzichtelijk 
in welke mate deze invloed hebben op de stijging. UWV heeft daarom een 
aanvullende analyse gedaan naar de mate van de invloed van deze 
Tweede Kamer, vergaderjaar 2022–2023, 36 360 XV, nr. 1
