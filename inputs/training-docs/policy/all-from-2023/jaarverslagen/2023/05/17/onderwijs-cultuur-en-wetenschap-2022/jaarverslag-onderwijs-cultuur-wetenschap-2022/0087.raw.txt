4.7 Beleidsartikel 11 Studiefinanciering
A. Algemene doelstelling
Het stelsel van studiefinanciering biedt studenten in het hoger onderwijs en 
in de beroepsopleidende leerweg de financiële mogelijkheden om in 
Nederland en daarbuiten onderwijs te kunnen volgen.
B. Rol en verantwoordelijkheid
De Minister is verantwoordelijk voor de doeltreffende en doelmatige 
werking van het stelsel van studiefinanciering, zoals geregeld in de Wet 
studiefinanciering 2000.
Financieren
De Minister financiert het stelsel waarbij de financiële toegankelijkheid is 
gewaarborgd; er zijn geen onoverkomelijke financiële belemmeringen om 
te gaan studeren. Tegelijkertijd wordt recht gedaan aan het principe dat 
studeren ook een investering van de student zelf is. Tevens wordt recht 
gedaan aan de bijdrage die ouders daaraan kunnen leveren.
Indicatoren/kengetallen
Voor indicatoren/kengetallen over studiefinanciering wordt verwezen naar 
de website OCW in Cijfers.
C. Beleidsconclusies
Vanwege de coronamaatregelen en de wet hersteloperatie toeslagen heeft 
een aantal beleidswijzigingen plaatsgevonden op artikel 11.
Allereerst krijgen studenten die tot en met studiejaar 2022/2023 uit hun recht 
op basisbeurs of aanvullende beurs lopen een tegemoetkoming. Deze 
tegemoetkoming was in het kader van een mogelijke studievertraging door 
de coronamaatregelen, waarbij de beurs door de opgelopen studiever­
traging op een gegeven moment tijdens de studie wegvalt. Ook is voor 
studenten die in de periode maart tot en met december 2020 studeerden 
het reisrecht verlengd met een jaar, mits ze in die periode minimaal één 
maand recht hadden op studiefinanciering.
Daarnaast hebben studenten in 2022 een tegemoetkoming kunnen 
ontvangen als zij in studiejaar 2019-2020 en 2020-2021 minstens 1 maand 
ingeschreven stonden bij een opleiding en een diploma hebben gehaald 
tussen 1 augustus 2020 en 31 augustus 2021. Deze tegemoetkoming was in 
het kader van een mogelijke studievertraging en de daarbij horende extra 
kosten op het gebied van lesgeld of collegegeld.
Als laatste worden schulden aan de Dienst Uitvoering Onderwijs (DUO) 
kwijtgescholden van gedupeerden in de kinderopvangtoeslagenaffaire. In 
2022 is er daarom in totaal € 83,9 miljoen aan DUO-schulden kwijtge­
scholden.
Tweede Kamer, vergaderjaar 2022–2023, 36 360 VIII, nr. 1
