Institutionele inrichting
Apparaatsuitgaven
In 2022 is de begroting opgehoogd voor de investeringen ten behoeve van 
de invoering van de Wet Open Overheid en de verbetering van de informa­
tiehuishouding van de Tweede Kamer. Verder is de begroting opgehoogd 
voor het behoud en versterking van de kwaliteit in de bedrijfsvoering en in 
de parlementaire ondersteuning (uitbreiding formatie). Verder heeft een 
ophoging plaatsgevonden voor het beheer en onderhoud van ICT instal­
laties, digitale veiligheid en het functioneel verbeteren van de werkplek. Tot 
slot is de begroting opgehoogd voor nieuwe en extra verbindingen in B67.
Een deel van de in 2022 extra toegekende middelen is met een kasschuif 
verschoven naar 2023.
Het betreft allereerst een verschuiving van € 1 mln. als gevolg van de 
vertraging bij de aanbesteding van een nieuw aan te schaffen informatie­
systeem. Verder heeft de vernieuwde inrichting van de meldkamer 
vertraging opgelopen (gezamenlijk project Tweede Kamer en het Rijksvast­
goedbedrijf). Hierdoor vindt een betaling van € 0,8 mln. die in 2022 begroot 
was in 2023 plaats. Daarnaast wordt de achtste etage van de tijdelijke 
huisvesting in 2023 opgeleverd (gezamenlijk project Tweede Kamer en het 
Rijksvastgoedbedrijf). Een betaling van € 0,8 mln. die in 2022 begroot was 
vindt in 2023 plaats.
Tot slot zijn in 2022 de uitgaven en ontvangsten opgehoogd met € 7,7 mln. 
De hogere uitgaven zijn onder andere gerelateerd aan werkzaamheden voor 
de dienstverleningsovereenkomsten en hogere uitgaven aan nutsvoorzie­
ningen. De hogere ontvangsten worden onder het kopje ontvangsten 
toegelicht.
Rekening houdend met bovengenoemde begrotingsbijstellingen resteert 
een klein overschot van € 0,4 mln. op de apparaatsuitgaven.
Roemernorm
In de motie-Roemer (Kamerstukken II 2009/10, 32360, nr. 5) worden de 
uitgaven binnen het Rijk aan niet-formatief personeel begrensd op 10% van 
de gezamenlijke uitgaven op alle artikelen voor formatief en niet-formatief 
personeel. Daarbij is aangegeven dat de norm van 10% het karakter heeft 
van «comply-or-explain» en dan ook gezien wordt als richtinggevend en niet 
als afdwingbaar.
In 2022 is € 69,7 mln. besteed aan personele uitgaven. De totale uitgaven 
aan niet-formatief personeel over 2022 bedragen € 12,2 mln. Dit leidt tot 
een percentage van de Roemernorm van 17,5%. Hiermee wordt de norm van 
10% overschreden.
De externe inhuur is in 2022 om een aantal redenen hoger dan voorgaande 
jaren. Er is sprake van een krappe arbeidsmarkt waar sommige schaarse 
kennis moeilijk te vinden is (informatiebeveiliging, IT kennis). Vacatures zijn 
hierdoor lastig in te vullen. Ook heeft de introductie van nieuwe regelgeving 
zoals de WOO geleid tot extra benodigde capaciteit. Tot slot heeft de 
aanscherping van de Wet deregulering beoordeling arbeidsrelaties geleid 
tot een heroverweging binnen de Tweede Kamer van de toepassing van 
de definitie van externe inhuur die valt onder de Roemernorm. Dit heeft tot 
gevolg dat inzet van beveiligers m.i.v. 2022 valt onder de Roemernorm.
Tweede Kamer, vergaderjaar 2022–2023, 36 360 IIA, nr. 1
