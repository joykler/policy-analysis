Personele gereedheid
Personele gereedheid is de mate waarin het personeel van een eenheid 
beschikbaar en geschikt is voor het uitvoeren van de opgedragen opdracht. 
Personele Gereedheid omvat een kwantitatief (voldoende geplaatst 
personeel) en een kwalitatief (voldoende gekwalificeerd personeel) deel.
Kwantitatief zijn zowel de formatie als de personele bezetting gegroeid. 
Vergeleken met 1 januari 2022 zijn de formatie met 1.240 VTE’n en de totale 
personele capaciteit met 57 VTE’n gestegen. Door de formatiegroei is het 
vullingspercentage afgenomen van 86,7 naar 85,6 procent, maar in absolute 
zin is de bezetting toegenomen. De omvang van het burgerpersoneel is 
gestegen, terwijl het aantal militairen en reservisten licht is afgenomen. 
De tekorten bij diverse schaarstecategorieën militair personeel blijven 
onverminderd groot. Dit betreft met name logistiek, technisch en IT-
personeel. Instroom van nieuw personeel kan op korte termijn niet de 
expertise en vakkennis van uitstromende militairen vervangen.
Op 1 september 2022 is een Kamerbrief over Behouden, Binden en 
Inspireren (Kamerstuk 36 200 X, nr. 8) verstuurd. Deze brief beschrijft de 
wijze waarop Defensie de personeelscapaciteit gaat vergroten. Dit betreft 
zowel personeel in vaste dienst als flexibele, schaalbare capaciteit. 
Daarnaast wordt het scenario geschetst dat Defensie, gegeven de krappe 
arbeidsmarkt, ook in de komende jaren mogelijk over onvoldoende 
personeel beschikt om haar opdracht uit te voeren. Hiervoor zijn mogelijke 
oplossingsrichtingen gegeven, zoals een gegarandeerde beschikbaarheid 
van reservisten wanneer het nodig is. Ook is in 2022 gewerkt aan de voorbe­
reiding voor de invoering van het zogeheten vrijwillig dienjaar.
Voor het meten van het kwalitatieve aspect van personele gereedheid dient 
Kwaliteit in Beeld eind 2023 volledig geïmplementeerd te zijn. Defensie is 
bezig de druk op de opleidingscapaciteit te verminderen door het geven van 
afstandsonderwijs, e-learning en het uitbesteden van opleidingen aan 
civiele opleidingsinstanties. Daarnaast worden reservisten ingezet bij 
opleiding en individuele training. Ook is de mogelijkheid gecreëerd tot het 
verlengen van de functieduur van militairen. Dit draagt bij aan behoud van 
kennis en ervaring en helpt de opleidingsdruk te verminderen. Tevens wordt 
een (data)analyse uitgevoerd naar het toegenomen opleidingsverloop en 
de oorzaken hiervan.
Materiële gereedheid
Materiële gereedheid is de mate waarin het materieel van een eenheid 
beschikbaar en geschikt is voor het uitvoeren van de opdracht. De materiële 
gereedheid bleef ook in 2022 onder de norm door met name een tekort aan 
technisch en logistiek personeel voor de huidige onderhoudslast. Naast dit 
personele vullingsprobleem, vragen verouderde wapensystemen om meer 
onderhoud. Ook zijn nieuwe wapensystemen technologisch steeds 
complexer, hetgeen hogere eisen stelt aan de kennis, opleiding en ervaring 
van het schaarse technische en logistieke personeel. Ondanks deze 
uitdagingen zijn in 2022 ook positieve ontwikkelingen in de MG te 
constateren:
– De materiele gereedheid van enkele wapensystemen steeg wel: Apache, 
Chinook en NH90 lieten een lichte stijging zien en het Joint Support Ship 
laat een grotere stijging zien.
Tweede Kamer, vergaderjaar 2022–2023, 36 360 X, nr. 1
