2022 leverde ook hogere migratiestromen naar Europa op. Voor Nederland 
blijft het een prioriteit om de buitengrenzen van zowel de EU als van het 
Koninkrijk der Nederlanden te versterken, in gezamenlijkheid met EU-
lidstaten meer grip te krijgen op irreguliere migratie en secundaire migra­
tiestromen binnen de EU tegen te gaan.
De ontwikkelingen in Oekraïne benadrukken de grotere tektonische 
verschuivingen die reeds in de wereld plaatsvonden. Hiervoor is effectieve 
internationale en multilaterale samenwerking nodig. Het is daarbij 
belangrijk te blijven investeren in relaties en samenwerking met de landen 
in Zuid-Amerika, Azië en Afrika en een betrouwbare partner te zijn, om te 
voorkomen dat deze landen meegaan in het narratief van landen als 
Rusland.
Relaties met geopolitieke mogendheden
In een multipolaire wereld met een verschuivende machtsbalans is het meer 
dan ooit van belang dat Nederland gezamenlijk optrekt met gelijkgezinden. 
De VS is een onmisbare partner voor het behoud van de Nederlandse en 
Europese vrede, veiligheid en welvaart. De samenwerking met de VS, 
alsook met Canada en het Verenigd Koninkrijk (VK), is in het licht van de 
oorlog in Oekraïne nog intensiever en zichtbaarder geworden. Zo werkt 
Nederland zeer nauw met hen samen bij alle vormen van steun aan 
Oekraïne, waaronder wapenleveranties en sancties.
Als gevolg van de Russische invasie van Oekraïne zijn de bilaterale betrek­
kingen met Rusland beperkt tot het minimaal noodzakelijke. Deze werden 
tevens negatief beïnvloed door het uitwijzen van zeventien medewerkers 
van de Russische ambassade en handelsvertegenwoordiging wegens 
heimelijke activiteiten als inlichtingenofficier. In reactie hierop wees 
Rusland vijftien Nederlandse diplomaten uit. Het isoleren van Rusland in 
verschillende internationale fora en het ‘ontvlechten’ van de relaties en 
afhankelijkheden vanwege de Russische agressie tegen Oekraïne 
bepaalden verder het beleid in 2022.
Het kabinet blijft onverminderd streven naar waarheidsvinding, gerech­
tigheid en rekenschap voor het neerhalen van vlucht MH17. Afgelopen jaar 
werden drie individuen door de Nederlandse rechter in de strafzaak 
veroordeeld tot een levenslange gevangenisstraf voor het doen veronge­
lukken van vlucht MH17 en de moord op de 298 inzittenden, alsook het 
betalen van schadevergoeding aan de nabestaanden (zie meest recente 
update over MH17). Daarnaast heeft Nederland met Australië een klacht 
ingediend tegen Rusland bij de Raad van de Internationale Burgerlucht­
vaartorganisatie (ICAO). De zaak bij het Europees Hof voor de Rechten van 
de Mens (EHRM) over de rol van Rusland bij het neerhalen van vlucht MH17 
liep in 2022 door.
De relatie met China kende een voortzetting van de verschuiving in de 
balans tussen openheid en beschermen, zoals beschreven in de China-
notitie van 2019. Hierbij komt steeds meer nadruk te liggen op het 
beschermen van onze waarden en belangen en onze veiligheid. Ook 
(geo)politiek is China een belangrijke speler waartoe we ons moeten 
verhouden. In 2022 memoreerden China en Nederland vijftig jaar diploma­
tieke betrekkingen. Minister-president Rutte sprak met president Xi Jinping 
tijdens de G20-top in Bali onder andere over mogelijkheden tot samen­
werking op klimaat en in de bilaterale economische betrekkingen, maar ook 
over mensenrechten en de Russische invasie van Oekraïne. Nederland 
organiseerde consultaties met de klimaatgezanten van China en Europese 
Tweede Kamer, vergaderjaar 2022–2023, 36 360 V, nr. 1 12
