B. HET BELEIDSVERSLAG
3. Beleidsprioriteiten
Inleiding
Het afgelopen jaar was een uitdagend jaar, waarin we ons vanuit het 
ministerie van Onderwijs, Cultuur en Wetenschap hoofdzakelijk hebben 
gericht op het herstel van de impact die het coronavirus heeft gehad en op 
het uitwerken en uitvoeren van plannen om invulling te geven aan de doelen 
uit het nieuwe coalitieakkoord. Met onder andere het Nationaal Programma 
Onderwijs (NP Onderwijs) en extra middelen voor cultuur hebben de 
sectoren gewerkt aan het wegwerken van vertragingen, het ondersteunen 
van studenten en het weer laten bloeien van de culturele sector na twee jaar 
de gevolgen van corona te hebben ondervonden. Het aantreden van het 
nieuwe kabinet resulteerde in veel nieuwe ambities en plannen en omdat 
2022 voor een groot deel werd gevormd door deze nieuwe beleidspriori­
teiten, besteden we in dit hoofdstuk ook uitgebreid aandacht aan de activi­
teiten die in deze context hebben plaatsgevonden. Binnen en buiten OCW 
zijn afgelopen jaar met het programma OCW Open stappen gezet in het 
verbeteren van de dienstverlening van de overheid en met het Programma 
tegen Discriminatie en Racisme werken we aan het tegengaan van discri­
minatie, racisme en uitsluiting in al onze sectoren.
Vanwege de keuze om naast de originele beleidsprioriteiten voor 2022 ook 
in te gaan op de nieuwe beleidsprioriteiten als gevolg van het coalitieak­
koord is de indeling anders dan voorheen. Eerst worden de originele negen 
beleidsprioriteiten behandeld, gevolgd door de nieuwe beleidsprioriteiten 
uitgesplitst per sector. Verder wordt binnen enkele thema’s aandacht 
besteed aan projecten die zijn gehonoreerd uit het Nationaal Groeifonds 
(NGF). Een overzicht van alle projecten uit het NGF is te vinden in bijlage 7.
1. Twee jaar met het coronavirus
1.1. Herstel primair en voortgezet onderwijs
Het coronavirus en de bijkomende maatregelen hebben in 2022 minder 
directe impact gehad op het onderwijs dan in de twee voorgaande jaren. Zo 
was er geen tijdelijke scholensluiting meer, maar gold er wel een aantal 
maatregelen voor leerlingen en personeel (bijvoorbeeld thuisblijven en 
testen met coronaklachten). Net zoals in 2021 hebben onderwijspersoneel 
en leerlingen gratis zelftesten gekregen. Het advies om preventief tweemaal 
per week een zelftest te nemen is vervallen op 15 maart 2022. In het 
voortgezet onderwijs was er bij het centraal eindexamen in 2022 weer 
sprake van een extra herkansing en een duimregeling. Dit betekent dat 
leerlingen een ongunstig cijfer mochten wegstrepen, als zij op die manier 
hun diploma konden halen. De kernvakken waren uitgezonderd van deze 
regeling.
Afgelopen jaar is gewerkt aan plannen om bij toekomstige oplevingen van 
het coronavirus beter voorbereid te zijn en tevens om richtlijnen te hebben 
voor mogelijke maatregelen die genomen moeten worden. Hiervoor heeft 
OCW samen met een brede vertegenwoordiging uit de onderwijssector 
het Sectorplan COVID-19 geschreven, waarin het doel is om het onderwijs 
fysiek open te houden. Er zal alleen (gedeeltelijke) sluiting plaatsvinden 
wanneer een virus(variant) is ontstaan waarbij leerlingen en medewerkers 
direct gevaar lopen. In het sectorplan is scholen gevraagd een corona­
draaiboek op te stellen zodat voor hen helder is hoe zij met een eventuele 
uitbraak van corona omgaan. De overgrote meerderheid van de scholen in 
Tweede Kamer, vergaderjaar 2022–2023, 36 360 VIII, nr. 1
