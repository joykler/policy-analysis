3.2 Rechtmatigheid en tolerantiegrenzen
Een financiële transactie is rechtmatig als deze in overeenstemming is 
met de bepalingen, opgenomen in de begrotingswetten en met de 
internationale regelgeving, Nederlandse wetten, algemene 
maatregelen van bestuur en ministeriële regelingen, die de uitkomst 
van die financiële transactie beïnvloeden. Het gaat hierbij om 
financiële transacties waarvan de uitkomst in het departementale 
jaarverslag wordt verantwoord.
Figuur 3.2.1 Infographic rechtmatigheid
Voor het onrechtmatigheidsbeeld van een departement tellen de 
Auditdienst Rijk en de Algemene Rekenkamer de fouten en onzekerheden 
op. Voor het FJR telt de Algemene Rekenkamer de fouten en onzekerheden 
op totaalniveau ook op.
Rapporteringstoleranties en tolerantiegrenzen
De rapporteringstoleranties bepalen boven welk bedrag een minister 
verplicht is om de fouten en onzekerheden in de rechtmatigheid te melden. 
De betreffende minister meldt dit in de bedrijfsvoeringsparagraaf van het 
departementale jaarverslag.
De rapporteringstolerantie is 2 procent voor een begrotingshoofdstuk, de 
saldibalans en de verantwoordingsstaat van agentschappen. De rapporte­
ringstolerantie voor begrotingsartikelen en afgerekende voorschotten is 
5 procent. De Algemene Rekenkamer hanteert voor de rijksrekening een 
rapporteringstolerantie van 1 procent voor de verplichtingen, 1 procent voor 
de uitgaven en 1 procent voor de ontvangsten.
Tweede Kamer, vergaderjaar 2022–2023, 36 360, nr. 1
