In 2022 is een opdracht gegund aan een gedragsdeskundig bureau om te 
adviseren welke concrete gedragingen van werkgevers bijdragen aan een 
veilig werk- en meldklimaat. Daarnaast is een opdracht gegund aan TNO 
voor een advies hoe een periodiek onderzoek naar interne meldprocedures 
vorm kan worden gegeven.
POK - Ondersteuning van melders van misstanden
Om ervaringsgegevens te verzamelen voor het organiseren van onder­
steuning van klokkenluiders op de langere termijn is met ingang van 
1 januari 2022 een pilot mediation en juridische ondersteuning gestart bij 
de sector Rijk. De inhoud van deze pilot is tezamen met vakbonden in het 
Sectoroverleg Rijk bepaald. De pilot richt zich op twee voorzieningen uit 
de CAO Rijk. In de pilot wordt nagegaan of de aangeboden ondersteunings­
voorzieningen mogelijke drempels wegnemen voor een melder om een 
melding van een vermoeden van een misstand te doen of door te zetten. 
De looptijd van de pilot is twee jaar.
Personele inzet crisisopvang
In het voorjaar is de doorstroom en opvang van asielzoekers hevig onder 
druk komen te staan. Het kabinet heeft - vanwege de ernst van de situatie – 
aanleiding gezien in juni de nationale crisisstructuur te activeren met het 
doel snel extra opvangcapaciteit te creëren. Het inrichten van de crisis­
structuur en de snelheid waarmee beleid gerealiseerd is, heeft een groot 
beslag gelegd op de ambtelijke capaciteit (van het ministerie van BZK). 
Het kabinet heeft besloten de veiligheidsregio’s capaciteit toe te zeggen in 
de vorm van maximaal 30 medewerkers, 7 dagen per week, per veiligheids­
regio, om te ondersteunen bij de werkzaamheden van de opvanglocaties. 
Namens het kabinet faciliteert het ministerie van BZK de extra personele 
inzet. De maatregelen van het inzetten van medewerkers hebben als belang­
rijkste doel om te garanderen dat er voldoende personele inzet is voor het 
faciliteren van opvangplekken voor asielzoekers. Middelen hiervoor zijn bij 
2e incidentele suppletoire begroting toegevoegd. Er is besloten de steun in 
de vorm van extra personele inzet door te zetten in 2023. Het restant van 
het budget is middels een kasschuif toegevoegd aan de begroting van 2023.
Bijdrage aan ZBO's/RWT's
Bedrijfsvoeringsbeleid
Aan stichting ICTU is een bijdrage verstrekt voor het doorontwikkelen van 
het Rijks-ICT-dashboard, om in lijn met de I-strategie Rijk de transparantie 
van de informatievoorziening te verbeteren.
Werkgeversbeleid
De stichting ICTU ontvangt jaarlijks een bijdrage voor de exploitatie van 
de door het ministerie van BZK ontwikkelde, en door heel veel publieke 
organisaties gebruikte, benchmarkinstrumenten (InternetSpiegel en 
Vensters voor bedrijfsvoering). Deze instrumenten zijn bedoeld om publieke 
organisaties te helpen bij het professionaliseren van hun werkgeverschap 
en bedrijfsvoering.
Tot slot beheert ICTU ook enkele onderzoekspanels die op verzoek van het 
ministerie van BZK ad-hoc worden bevraagd. Daar is ook in 2022 weer 
veelvuldig gebruik van gemaakt.
Het Centraal Bureau voor Statistiek (CBS) heeft een bijdrage ontvangen voor 
het onderhoud van het WNT-register.
Tweede Kamer, vergaderjaar 2022–2023, 36 360 VII, nr. 1 116
