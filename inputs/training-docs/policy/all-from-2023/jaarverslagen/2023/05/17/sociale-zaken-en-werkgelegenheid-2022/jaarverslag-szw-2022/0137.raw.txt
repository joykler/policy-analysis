E. Toelichting op de instrumenten
Bijdrage aan sociale fondsen
De bijdragen aan de sociale fondsen worden overgemaakt van de begroting 
van SZW aan verschillende fondsen bij SVB en UWV. Hoofdstuk 10, Sociale 
fondsen SZW, gaat nader in op de financiering van de sociale fondsen.
Rijksbijdrage in de kosten van heffingskortingen AOW
Deze rijksbijdrage compenseert de gewijzigde premieopbrengst die het 
gevolg is van de invoering van de Wet inkomstenbelasting 2001. De hoogte 
van deze rijksbijdrage wordt jaarlijks aangepast aan de geraamde kosten 
van de heffingskortingen en aan wijzigingen van de belasting- en premie­
tarieven in de eerste schijf.
Budgettaire ontwikkelingen
De rijksbijdrage in de kosten van heffingskortingen AOW is gedurende het 
jaar iets naar boven bijgesteld. Ten opzichte van de ontwerpbegroting zijn 
de belasting- en premie-opbrengsten hoger uitgevallen dan verwacht. 
Daardoor stijgt ook het gebruik van de heffingskortingen, en daarmee ook 
de rijksbijdrage.
Rijksbijdrage vermogenstekort Ouderdomsfonds
De uitgaven uit het Ouderdomsfonds worden grotendeels gedekt door de 
premie-inkomsten. De hoogte van de AOW-premie is echter wettelijk 
gemaximeerd om te voorkomen dat de groeiende AOW-uitgaven leiden tot 
een alsmaar stijgende AOW-premie en een onevenwichtige koopkrachtont­
wikkeling. Dit leidt tot een jaarlijks exploitatietekort in het Ouderdomsfonds. 
De rijksbijdrage Ouderdomsfonds is bedoeld om het exploitatietekort in 
het Ouderdomsfonds aan te vullen zodat er, meerjarig, een neutrale vermo­
genspositie voor dit fonds bestaat.
Budgettaire ontwikkelingen
De rijksbijdrage aan het Ouderdomsfonds voor 2022 is in juli van dat jaar 
vastgesteld, met gebruik van de CEP raming van het CPB en de realisatie­
cijfers uit het SVB-jaarverslag van 2021. Ten opzichte van de begroting 2022 
is de rijksbijdrage bijna € 2,6 miljard lager vastgesteld. Dat komt allereerst 
omdat het Ouderdomsfonds het jaar 2021 heeft afgesloten met een vermo­
gensoverschot, vooral omdat de premie-inkomsten dat jaar hoger uitvielen 
dan waar in de rijksbijdrage van 2021 rekening mee was gehouden. Een 
overschot in het fonds wordt verrekend in de rijksbijdrage van het volgende 
jaar, die daardoor lager kan zijn. Dit effect droeg voor een ongeveer 
€ 1,7 miljard bij aan de verlaging. Daarnaast was er ook in 2022 sprake van 
hogere geraamde premie-inkomsten dan waar in de begroting rekening 
mee werd gehouden. Dit betrof ongeveer € 0,9 miljard.
Rijksbijdrage tegemoetkoming arbeidsongeschikten
De tegemoetkomingen arbeidsongeschikten voor de categorieën WAO, 
WAZ, IVA en WGA worden gefinancierd uit een rijksbijdrage die in het 
Toeslagenfonds wordt gestort. In deze rijksbijdrage zijn daarnaast de uitvoe­
ringskosten van UWV opgenomen. De tegemoetkomingen voor arbeidson­
geschikten worden verantwoord op de beleidsartikelen 3 en 4.
Budgettaire ontwikkelingen
De rijksbijdrage is gedurende het jaar licht naar boven bijgesteld in lijn met 
de geraamde uitgaven aan de tegemoetkoming arbeidsongeschikten.
Tweede Kamer, vergaderjaar 2022–2023, 36 360 XV, nr. 1
