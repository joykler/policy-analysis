verhoudingen op Sint Eustatius. De regeringscommissaris heeft in het kader 
van de motie Wuite samen met de eilandsraad de route-tijdtabel in 2022 
bijgesteld (Kamerstukken II 2021/22, 35 925 IV, nr. 55). Hieruit zijn afspraken 
voortgevloeid over de inwerkingtreding van de volgende fasen in het proces 
van teruggave van de democratische bevoegdheden. Begin oktober is de 
tweede fase van de Wet herstel voorzieningen Sint Eustatius inwerking 
getreden waarna op 4 oktober 2022 gedeputeerden zijn benoemd. Dit is 
een belangrijke stap in het herstel van de democratie. In december is 
aangekondigd dat de voorhangprocedure voor de subfasen 2.1 en 2.2 in 
februari 2023 zal beginnen. Voor fase 2.1 – waarin de rechtspositionele 
bevoegdheden worden teruggegeven – zal dit op de dag van de verkie­
zingen plaatsvinden. Voor fase 2.2 – waarin de financiële bevoegdheden 
worden teruggegeven – zijn afspraken gemaakt met de huidige eilandsraad 
en het bestuurscollege. Afgesproken is dat fase 2.2 zo spoedig mogelijk na 
de eilandsraadsverkiezingen in werking zal treden. Voorwaarden zijn dat 
de verbeterstappen die vóór de verkiezingen moeten zijn afgerond, zijn 
gerealiseerd en dat de nieuwgekozen gedeputeerden en eilandsraadsleden 
zich committeren aan de afspraken met betrekking tot de verbeterstappen 
die nog gezet moeten worden na de verkiezingen.
Landen
Overheidsfinanciën, financieel beheer en financieel toezicht
In 2022 toonden de overheidsfinanciën -in zowel de landen als Caribisch 
Nederland- herstel van de financiële gevolgen van de Covid-pandemie. Met 
de terugkeer van de toeristen, kwamen de toeristische sector en de bredere 
economische ontwikkeling weer op gang en namen ook de overheidsin­
komsten weer toe.
Het College Aruba financieel toezicht en het College financieel toezicht 
Curaçao en Sint Maarten adviseren de Rijksministerraad (RMR) over de 
overheidsfinanciën van de landen, gericht op het bewerkstelligen van 
duurzame houdbare overheidsfinanciën en goed financieel beheer. Door 
het economisch herstel kon voor de landen de periode van liquiditeitssteun 
worden beëindigd. De landen zijn weer in staat om zonder extra onder­
steuning van Nederland aan hun financiële verplichtingen te voldoen. De 
liquiditeitsleningen die in de eerste twee pandemiejaren werden verstrekt, 
zijn in april 2022 voor een periode van anderhalf jaar renteloos geherfinan-
cierd zodat de rentelasten van leningen niet op de nog kwetsbare 
begrotingen van de landen drukken. Zodoende kon het herstel van de 
overheidsfinanciën worden afgewacht. Het eindbeeld was in april 2022 niet 
helder. Het jaar 2022 laat zich kenschetsen als een overgangsjaar tussen 
een door de pandemie gedomineerd jaar en een jaar waarin de landen weer 
terugkeren naar een regulier begrotingsregime waarin in principe weer kan 
worden voldaan aan de wettelijke begrotingsnormen. Zo kregen de landen 
in 2022 nog wel toestemming om te mogen afwijken van de normen, maar 
bleek het herstel steviger dan verwacht en hoefde er door meevallers een 
veel kleiner beroep op Nederland te worden gedaan dan aanvankelijk werd 
verwacht. Diezelfde gunstige ontwikkeling zorgde er uiteindelijk voor dat 
Aruba binnen de afspraken over de maximale afwijking van de begrotings­
normen kon blijven en de RMR de Arubaanse regering geen aanwijzing 
hoefde te geven.
Tweede Kamer, vergaderjaar 2022–2023, 36 360 IV, nr. 1 17
