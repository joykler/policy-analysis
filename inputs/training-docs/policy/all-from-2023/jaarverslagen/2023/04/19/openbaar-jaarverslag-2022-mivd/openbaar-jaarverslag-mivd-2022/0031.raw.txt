Militaire Inlichtingen- en Veiligheidsdienst 29
In 2022 is het aantal aangevraagde veiligheidsonderzoeken significant 
toegenomen waardoor het aantal verwachte uit te voeren veiligheidson-
derzoeken hoger is uitgevallen dan de prognose van 61.400 onderzoeken 
voor 2022. De UVO had te maken met hogere werkvoorraden en langere 
doorlooptijden dan normaal. Betrokkenen en werkgevers moesten 
daarom helaas langer wachten op resultaten van een veiligheids-
onderzoek. De toegenomen vraag is voor een groot gedeelte afkomstig 
uit de luchtvaartsector. 
In 2022 is de verdere opbouw van het programma Modernisering 
Veiligheidsonderzoeken (MVO) gerealiseerd. Dat zorgt voor een snellere 
VGB-aanvraag, dankzij geautomatiseerde onderdelen en aangepaste 
processen. Een mijlpaal was het in gebruik nemen van Automatisch 
Alerteren. Een systeem dat de UVO op de hoogte brengt als er bij een 
vertrouwensfunctionaris in de burgerluchtvaart wijzigingen zijn in 
het Justitieel Documentatiesysteem, of als er nieuwe inlichtingenin-
formatie is over hem of haar, die kan leiden tot intrekking van de VGB. 
Zo nodig doet de UVO dan een hernieuwd onderzoek. Dat helpt de 
burgerluchtvaart veilig houden. Op termijn zal Automatisch Alerteren 
ook worden gebruikt bij andere veiligheidsonderzoeken.
Voorstel Wet veiligheidsonderzoeken  
Medio 2022 is het wetsvoorstel tot wijziging van de Wet veiligheids-
onderzoeken (Wvo) voorgelegd ter consultatie aan onder andere de 
Commissie van Toezicht op de Inlichtingen- en Veiligheidsdiensten 
(CTIVD), de Nederlandse Vereniging van Luchthavens, de Koninklijke 
Marechaussee en Air Cargo Netherlands en Amsterdam Airport Schiphol. 
Ook is er een uitvoeringstoets verricht. Hierbij zijn de gevolgen van 
een wetswijziging voor zowel de UVO als voor burgers, bedrijven en 
vakministers inzichtelijk gemaakt. De conclusies uit deze toetsen 
worden verwerkt in het wetsvoorstel.
