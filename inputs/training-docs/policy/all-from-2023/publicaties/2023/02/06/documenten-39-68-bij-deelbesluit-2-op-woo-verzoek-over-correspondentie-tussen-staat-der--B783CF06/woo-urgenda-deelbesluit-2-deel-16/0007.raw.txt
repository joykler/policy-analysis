4. Versnelling invoering afschaffen EB mineralogische en metallurgische procédés en
verlaagd tarief glastuinbouw
Toelichting maatregel:
In het coalitieakkoord is afgesproken om een aantal vrijstellingen in de Energiebelasting per 1 januari 
2025 af te schaffen of te beperken. Tijdpad is om deze wijzigingen via het Belastingplan in 2023 in 
wetgeving te verankeren en deze per 1 januari 2025 te laten ingaan. Door het afschaffen van deze 
regelingen krijgen bedrijven in de industrie en landbouwsector een forse extra prikkel om te 
verduurzamen. De CO2-reductie in 2030 is in het coalitieakkoord als volgt ingeschat:
o Afschaffen vrijstelling mineralogische en metallurgische procédés: 0,1 - 0,5 Mton (2030)
o Afschaffen verlaagd tarief glastuinbouw en beperken WKK-vrijstelling: 1 Mton
Het versnellen van het tijdpad van invoering is slechts in beperkte mate mogelijk:
4a Afschaffen vrijstelling mineralogische en metallurgische procédés:
De voorbereiding van de wetgeving is er nu op gericht dat deze maatregel wordt opgenomen in het 
Belastingplan 2024 (september 2023 naar de TK). Zo wordt nog een onderzoek gedaan naar de 
effecten van deze maatregel. Uitvoeringstechnisch is naar verwachting een versnelling mogelijk van 1 
januari 2025 naar 1 januari 2024, mits de maatregel wordt opgenomen in het BP2023 (september 
2022 naar de TK).
4b Afschaffen verlaagd tarief glastuinbouw
De voorbereiding van de wetgeving is er nu op gericht dat deze maatregel wordt opgenomen in het 
Belastingplan 2024 (september 2023 naar de TK). Zo wordt nog een onderzoek gedaan naar de 
effecten van deze maatregel. Uitvoeringstechnisch is naar verwachting een versnelling van de 
invoeringsdatum mogelijk van 1 januari 2025 naar 1 januari 2023, mits de maatregel wordt 
opgenomen in het BP2023 (september 2022 naar de TK) en wordt vormgegeven als een 
tariefaanpassing. Dit betekent dat voor 2023 het verlaagd tarief voor de glastuinbouw wordt 
opgehoogd naar het reguliere tarief en dat per 1 januari 2024 het aparte tarief voor de glastuinbouw 
helemaal verdwijnt. Deze maatregel hangt ook nauw samen met het beperken van de 
inputvrijstelling voor elektriciteitsproductie. Het afschaffen van het verlaagd tarief raakt met name 
kleinere tuinders, terwijl het beperken van de inputvrijstelling met name grotere tuinders (met een 
WKK-installatie) raakt.
CO2-effect:
Vervroegen van de invoeringsdatum zorgt ervoor dat de momenteel onbelaste uitstoot sneller wordt 
beprijsd en leidt daarmee naar verwachting tot een extra (cumulatieve) CO2 besparing. Er is immers 
sneller sprake van beprijzing van momenteel onbelaste uitstoot. De forse reductie van de CO2- 
uitstoot de afgelopen maanden als gevolg van de hoge prijzen laat zien dat het belang van beprijzen 
in het realiseren van de benodigde CO2-reductie groot is. De mate waarin extra CO2-reductie 
plaatsvindt is echter onzeker. Mogelijk is de meeropbrengst van vervroeging relatief beperkt indien 
ondernemers de aankondiging dat deze regelingen per 1 januari 2025 worden afgeschaft al in hun 
investeringsbeslissingen hebben verwerkt en indien er op korte termijn weinig extra 
handelingsperspectief is. Daarnaast ligt er voor ondernemers in de glas- en tuinbouwsector al een 
extra opgave tot CO2-reductie bovenop de overeengekomen CO2-reductiedoelstellingen uit het CA. 
Deze extra reductie wordt gehaald via normering en beprijzing. Bij vervroeging van maatregelen 
dient ook gekeken worden naar het integrale pakket aan prikkels voor de glastuinbouw.
