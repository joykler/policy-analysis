49. Grashoff (GroenLinks) 
Mijn fractie maakt zich druk over de toelating van gentech gewassen in Nederland. We weten niet 
goed genoeg wat er gebeurt als we genen met elkaar gaan kruisen. Het vormt een grote bedreiging 
voor de natuur en dreigt het natuurlijk evenwicht te verstoren. Ik zou aan de staatssecretaris willen 
vragen hoe het proces nu staat.  
 
Het Rathenau instituut is gevraagd om de in de kabinetsbrief van juni 2015 toegezegde consultatie op 
basis van wetenschappelijke kennis bij maatschappelijk actoren te houden. Er zijn inmiddels al 
interviews gehouden met relevante stakeholders. Op basis van deze consultatie zal ik u, zoals ook 
door mijn voorganger is toegezegd in het Algemeen overleg van 9 september 2015, begin 2016 een 
concept afwegingskader toezenden.  
De door Nederland gevraagde geografische toepassingsbeperkingen voor de in Europa lopende 
teeltaanvragen zijn verleend. Dit betekent dat deze genetisch gemodificeerde gewassen ook na 
toelating in Europa, niet in Nederland mogen worden geteeld. Als het afwegingskader gereed is zullen 
deze gewassen aan dit kader worden getoetst en kan de geografische toepassingsbeperking worden 
opgeheven voor zover Nederland een gewas niet wil verbieden. 
 
50. Dijkgraaf (SGP)  
Graag schriftelijke reactie van het kabinet of het wel kan dat iemand tweemaal wordt gestraft voor 
één overtreding. Zowel via boete als via korting op de toeslagrechten. Doen bestuurlijke boetes recht 
aan de zwaarte van de overtreding? Wat gaat u hier aan doen? Hoe kan het dat de boer moet betalen 
als iemand die hij inhuurt een fout begaat?  
 
Toeslagrechten (of rechtstreekse betalingen zoals toeslagrechten worden aangeduid sinds 2015) 
vormen de inkomenssteun die landbouwers ontvangen op grond van het Europese Gemeenschappelijk 
Landbouwbeleid (GLB). Om daarvoor in aanmerking te komen moeten de randvoorwaarden worden 
nageleefd. Randvoorwaarden zijn bestaande wettelijke normen op het terrein van natuur- en 
milieubescherming, volksgezondheid, diergezondheid, plantgezondheid en dierenwelzijn. Het naleven 
van randvoorwaarden is in feite de maatschappelijke tegenprestatie voor het ontvangen van 
inkomenssteun. Gelet op de Europese GLB-verordeningen moet de korting op de betalingsrechten dan 
ook beschouwd worden als een specifiek administratief instrument dat tot gevolg heeft dat de 
betrokken landbouwer geen of minder inkomenssteun ontvangt. Ook in jurisprudentie van het Hof van 
Justitie van de EU is uitgemaakt dat dergelijke kortingen niet kunnen worden gelijkgesteld met 
strafrechtelijke sancties. Dit betekent dat overtreding van een wettelijke norm die tevens is 
aangemerkt als randvoorwaarde kan leiden tot een bestuurlijke boete én een korting op de 
betalingsrechten. De hiervoor geschetste achtergrond van de inkomenssteun geeft aan dat dit niet 
betekent dat er dan tweemaal wordt gestraft voor één overtreding.  
Voor wat betreft de hoogte van de bestuurlijke boete recht doet aan de zwaarte van de overtreding, 
kan ik het volgende antwoordden. Het bestuurlijke boetestelsel biedt binnen de kaders van Algemene 
wet bestuursrecht en, de genoemde beleidsterreinen, de Wet dieren en de 
Gewasbeschermingsmiddelenwet alle noodzakelijke mogelijkheden om de hoogte van de boete af te 
stemmen op de zwaarte van de overtreding. Er is geen reden om wetgeving of handhavingsbeleid aan 
te passen. 
 
51. Thieme (PvdD)  
Is de staatssecretaris bereid om CO2-verdoving uit te faseren? 
 
Het gebruik van CO2-gas (kooldioxide) voor de bedwelming van varkens vóór het slachten is een in de 
Europese verordening inzake de bescherming van dieren tijdens het doden (1099/2009) toegestane 
methode, die niet door een lidstaat verboden kan worden. Vanuit het oogpunt van dierenwelzijn ben ik 
het met de PvdD eens dat CO2-bedwelming vervangen moet worden door een betere methode.  
14
