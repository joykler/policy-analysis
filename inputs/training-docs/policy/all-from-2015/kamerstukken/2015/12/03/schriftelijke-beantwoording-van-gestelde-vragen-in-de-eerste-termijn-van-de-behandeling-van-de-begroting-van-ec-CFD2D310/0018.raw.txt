63. Thieme (PvdD)  
Subsidie megastallen Oekraïne. Nu toch vier nieuwe aanvragen waar NL voor garant zou staan. Is de 
staatsecretaris bereid contact op te nemen met de minister van Financiën of dit klopt en hierover een 
brief sturen zodat Kamer zich hierover voor 18-12 nog kan uitspreken  
 
Dit betreft primair het beleidsterrein van de minister van Financiën en daarnaast de minister van 
Buitenlandse Handel en Ontwikkelingssamenwerking. Ik verwijs hiervoor door naar deze leden van het 
kabinet. 
 
64. Thieme (PvdD),  
Jacht: geldt inzet van de staatssecretaris op dierenwelzijn ook voor dieren in de natuur? 
 
Dierenwelzijnsvoorschriften richten zich op gehouden dieren. Maar ook op niet-gehouden dieren is een 
aantal dierenwelzijnsvoorschriften van toepassing, zoals het verbod op dierenmishandeling en 
bepalingen inzake diergeneeskundige handelingen inclusief de zorgplicht voor dierenartsen. 
 
65. Thieme (PvdD) 
Is de staatsecretaris bereid zich in te zetten op meer innovatief faunabeleid? Bijvoorbeeld door starten 
en ondersteunen van experimenten met niet-dodelijke effectieve verjagingsmethoden. 
Bijvoorbeeld agri-laser tegen ganzen. Toch wil geen provincie dat. Hoe beoordeelt de staatsecretaris 
dit gebrek aan inzet door de provincie? 
 
De provincies zijn verantwoordelijk voor de uitvoering van het faunabeleid en voor de methoden die 
daarbij gebruikt worden. Bij het verlenen van ontheffingen voor schadebestrijding beoordelen zij of er 
voldoende andere methoden zijn ingezet, omdat volgens de Flora- en faunawet (en straks volgens de 
nieuwe Wet natuurbescherming) door de aanvrager aangetoond moet worden dat hij eerst andere 
methoden heeft toegepast. Daarbij vormt het gebruik van lasers als verjagingsmiddel een 
mogelijkheid; vaak gaat het om de inzet van een combinatie van afschrikmiddelen. In het verleden 
heeft het Faunafonds regelmatig onderzoek laten doen naar de effectiviteit van dergelijke methoden 
en op die manier ook innovatie gestimuleerd in het faunabeleid. 
 
66. Thieme (PvdD) 
Wildlife crime: importverbod jachttrofeeën. Waarom heeft NL nog onderzoek en conferentie nodig om 
tot verbod te komen, terwijl Frankrijk en VK al wel een verbod hebben aangekondigd? 
 
Net als mijn voorganger wil ook ik mij inzetten om uiteindelijk tot een verbod op trofeeënjacht te 
komen. Gegeven de interne markt en internationale dimensie is een Europese en internationale 
aanpak noodzakelijk. Ik zal mij o.a. inzetten voor aanscherping van en toezicht op internationale 
regels, bijv. binnen CITES en het onderwerp binnen EU-verband aan de orde stellen. Ik zal u hierover 
informeren in de toegezegde brief over dit onderwerp, die u binnenkort van mij ontvangt.   
Voorts organiseer ik in het kader van het Nederlands voorzitterschap van de EU een internationale 
conferentie over wildlife crime, die begin maart 2016 plaats zal vinden. Eén van de belangrijke 
onderwerpen van deze conferentie is de aanpak van trofeeënjacht. De conferentie richt zich op het 
omzetten van de declaratie van de in Londen gehouden conferentie (februari 2014) in concrete acties 
op twee thema’s, te weten ‘Duurzaam levensonderhoud en economische ontwikkeling’ en 
‘Internationale rechtshandhaving’. Op beide thema’s wordt nauw samengewerkt met de Prince of 
Wales Charities’ Foundation en het The Hague Institute for Global Justice. Ook biedt de conferentie de 
Europese Commissie de gelegenheid om het EU Action Plan on Wildlife Crime te lanceren.
