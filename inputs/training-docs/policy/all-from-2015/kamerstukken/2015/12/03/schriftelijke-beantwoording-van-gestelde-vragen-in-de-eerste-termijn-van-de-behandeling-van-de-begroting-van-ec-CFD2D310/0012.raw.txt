In de brief van 18 december 2014 over de aansluiting tussen vergroening van het Gemeenschappelijk 
Landbouwbeleid (GLB) en het agrarisch natuurbeheer (Kamerstuk 28 625, nr. 220) wordt invulling 
gegeven aan de motie en wordt in dat kader een aantal acties aangekondigd. 
Dit heeft geleid tot intensieve gesprekken met provincies, de sector en belangenorganisaties, onder 
meer op de landelijke collectievendag in april 2015. 
 
Deze gesprekken hebben geleid tot drie pilotprojecten, die inmiddels zijn gestart: 
1. Het project ‘Vogelakkers’, dat wordt uitgevoerd onder leiding van de Vogelbescherming. Dit 
project heeft als doel om aan de hand van vogelakkers te laten zien dat vergroening kan 
leiden tot een versterking van de biodiversiteit, en dat de activiteiten gelijktijdig kunnen leiden 
tot een verbetering van de bodemstructuur, wat de economische effectiviteit van de bodem 
versterkt. 
2. Het project ‘Vanggewassen Flevoland’. Dit project wordt samen met de provincie Flevoland 
gefinancierd en uitgevoerd door het Flevolands Agrarisch Collectief. Het heeft als doel om de 
ecologische effectiviteit van vanggewassen te versterken door ze winter-over te laten staan. 
3. Het project versterking vergroening en agrarisch natuurbeheer door de inzet van collectieven. 
Dit project wordt uitgevoerd door een samenwerkingsverband van LTO en de agrarische 
collectieven, en heeft tot doel dat de sector ideeën aandraagt die kunnen leiden tot het 
versterken van de vergroening, eventueel door de inzet van agrarisch natuurbeheer en/of 
collectieven. Hierbij wordt ook al voorgesorteerd op de GLB-periode na 2020. 
 
44. Dik-Faber (CU)  
Kan de staatssecretaris het Alterra-rapport over het functioneren van de sector traditionele 
schaapsherders door de verplichte openbare aanbestedingen met een reactie aan de Kamer sturen? 
Wat gaat hij samen met de provincies doen om de problemen van traditionele schaapherders op te 
lossen?  
 
Mijn voorganger heeft begin dit jaar het initiatief genomen om de economische situatie van de 
traditioneel gescheperde schaapskuddes met bijzondere rassen te evalueren. Deze evaluatie is 
nagenoeg afgerond en de eerste uitkomsten zijn, nog voor het rapport af is, besproken met de sector. 
Het natuurbeheer is op de eerste plaats een verantwoordelijkheid van de provincies. Daarom wil ik 
zodra het definitieve rapport binnen is, de evaluatie snel met provincies bespreken. Ik zal u het 
definitieve rapport na uitkomst toesturen. De resultaten van de besprekingen met de provincies zal ik 
u dit voorjaar voorleggen. 
 
45. Dik-Faber (CU) 
Voor de zomer is er een evaluatie over de Regeling Zeldzame Huisdierrassen opgeleverd.  
Is de staatssecretaris bereid om de evaluatie naar de Kamer te sturen en de subsidieregeling weer 
naar 200.000 euro te brengen? 
 
Ik zal deze vraag betrekken bij mijn reactie op de amendementen. 
 
46. Grashoff (GroenLinks)  
Zou er nu eens een keer een duidelijke kaart kunnen komen van ons land waarmee de 
staatssecretaris aangeeft wat nu aangewezen natuur is in NL, welke gebieden we afgelopen jaren 
hebben aangewezen en welke gebieden er nog gaan komen en wanneer? Dan kan de staatsecretaris 
eens aantonen dat de beloofde 680.000 ha natuur er komt en wanneer. 
 
Ik wijs u op de kaart op pagina 18 van de voortgangsrapportage van de provincies over de uitvoering 
van het Natuurpact in 2014, waarin het begrensde Nationaal Natuurwerk Nederland (op land) is 
opgenomen. Zie http://www.ipo.nl/files/3914/4481/8028/IPO-boekje_Natuur_v8.pdf
