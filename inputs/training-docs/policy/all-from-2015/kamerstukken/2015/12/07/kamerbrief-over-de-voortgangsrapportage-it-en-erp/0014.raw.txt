De vier toepassingen zijn: 
 
1) Advanced Passenger Information versie 3 (API 3) waarmee, op grond van de 
 
analyse van (veel) data, het passagiersverkeer op de luchthavens gerichter 
 
kan worden gecontroleerd; 
 
2) een briefingtool waarmee informatie vanuit verschillende bronnen snel kan 
worden gebundeld voor het briefen van KMar-medewerkers; 
 
3) het Tactisch-Operationeel Bevelvoeringssysteem (TOBS) dat de 
werkstroombesturing bij informatiegestuurd optreden ondersteunt; 
4) het Common Operational Picture (COP) waarmee, op grond van informatie uit 
verschillende systemen, in het operatiecentrum een gemeenschappelijk 
situatiebeeld wordt gepresenteerd.  
 
De groeikern bevat voldoende nieuwe infrastructurele voorzieningen om deze 
toepassingen werkend te krijgen en te houden. Deze voorzieningen voldoen aan 
de eisen van het HLO. De reikwijdte van deze eerste fase is nog beperkt, zowel 
geografisch (alleen in Nederland) als in rubricering (alleen laag-gerubriceerd). 
Omdat de toepassingen voor IGO-KMar ook mobiel zullen worden gebruikt, zal 
mobiel gebruik in Nederland wel deel uitmaken van de eerste fase.  
 
Nadat de werking is aangetoond, kan er in de volgende fasen worden 
opgeschaald, niet alleen in toepassingen en in aantallen gebruikers maar ook in 
rubricering (uitbreiding naar hoog-gerubriceerd) en geografisch (uitbreiding naar 
expeditionair gebruik). Ook het overzetten van huidige toepassingen kan dan van 
start gaan.  
 
De verwerving wordt op dit moment voorbereid en zal op korte termijn beginnen. 
De verwerving is gericht op een meerjarige samenwerkingsovereenkomst, waarin 
gedetailleerde afspraken over de eerste fase worden vastgelegd en meer globale 
afspraken over het vervolg. In de verwerving worden de eisen door middel van 
een inhoudelijke dialoog met marktpartijen verder uitgewerkt. Op deze manier is 
er ruimte voor innovatieve oplossingen van leveranciers. Dit alles zal plaatsvinden 
na screening door Bureau Industrieveiligheid van de MIVD. 
 
Financiën 
De eerste fase wordt gefinancierd vanuit de reeds beschikbare budgetten voor 
IGO-KMar (voor wat betreft toepassingen, zie Kamerstuk 33 763, nr. 70 van 17 
maart 2015) en vernieuwing van de IT-infrastructuur (zie Kamerstuk 31 125, nr. 
41 van 16 september 2014). 
In het algemeen zullen de kosten en de beschikbare middelen, in 
overeenstemming met de aanbevelingen van Gartner, in evenwicht worden 
gehouden met behulp van een financieel model. Dat model bevat zowel de 
financiële ruimte als de verwachte ontwikkeling van de kosten. De financiële 
ruimte is de optelsom van alle investerings- en exploitatiereeksen voor de huidige 
én de nieuwe IT uit de begroting. De kostenontwikkeling kan nog niet worden 
bepaald, omdat een aantal benodigde grootheden nog moet worden vastgesteld, 
zoals de kosten die de markt gaat rekenen en de gevolgen van de IT-vernieuwing 
voor het personeelsbestand. Hierover zal in de loop van 2016 meer duidelijkheid 
ontstaan. Over eventuele gevolgen voor het personeelsbestand zal uiteraard eerst 
overleg worden gevoerd met de medezeggenschap en de vakcentrales.  
 Pagina 2 van 3
