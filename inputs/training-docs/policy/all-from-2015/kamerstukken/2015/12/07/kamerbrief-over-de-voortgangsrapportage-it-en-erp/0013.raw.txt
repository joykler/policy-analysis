BIJLAGE C – IT-vernieuwing 
 
 
 
Doelen en reikwijdte 
 
De IT van Defensie wordt volledig vernieuwd. De nieuwe IT zal zowel de huidige 
 
als nieuwe toepassingen ondersteunen. In overeenstemming met de visie op IT 
(Kamerstuk 31 125, nr. 45) staan continuïteit, beveiliging en innovatie centraal.  
 
 
Voor de vernieuwing wordt ten minste vijf jaar uitgetrokken. Het traject wordt 
gefaseerd uitgevoerd, waarbij steeds alleen de eerstvolgende fase in detail wordt 
uitgewerkt. Zo kan voortdurend worden ingespeeld op veranderingen en blijft het 
traject als geheel bestuurbaar.  
 
De nieuwe IT-infrastructuur biedt alle bouwblokken die nodig zijn om 
gebruikerstoepassingen te kunnen draaien, zoals stroomvoorziening, koeling, 
opslag, rekencapaciteit, netwerkverbindingen, authenticatie (‘wie ben je?’), 
autorisatie (‘wat mag je?’) en de ontsluiting van gegevens. De infrastructuur is 
geschikt voor verschillende niveaus van informatiebeveiliging (zowel hoog als 
laag-gerubriceerd) en kan zowel in Nederland als tijdens missies worden gebruikt. 
Dit alles volgens de eisen die zijn gesteld in het High-Level Ontwerp (HLO) voor 
de IT-vernieuwing (Kamerstuk 31 125, nr. 57). 
 
Voortgang 
Tijdens een haalbaarheidstoets en een daaropvolgende marktconsultatie heeft 
Defensie met marktpartijen gesproken over het HLO. De uitkomst is dat de markt 
de gewenste vernieuwing haalbaar acht en voldoende mogelijkheden ziet om die 
samen met Defensie tot stand te brengen. Wel moet Defensie er voor zorgen dat 
de planning haalbaar blijft. Tevens is opgemerkt dat de vernieuwing verder moet 
gaan dan de techniek alleen en dat ook de werkprocessen en de competenties 
zullen moeten veranderen. Tot slot is vastgesteld dat het HLO in meer detail moet 
worden uitgewerkt, voordat tot aanbesteding kan worden overgegaan. 
 
Defensie heeft KPMG geselecteerd als strategische partner bij het realiseren van 
de IT-vernieuwing. In die hoedanigheid zal KPMG Defensie onder meer 
ondersteunen bij het vormgeven van de samenwerking met de markt en het 
verder professionaliseren van de IT-regie. Defensie was al begonnen met het 
verbeteren van de IT-processen en het verder ontwikkelen van IT-competenties, 
deze ontwikkelingen worden voortgezet. Het HLO is de afgelopen maanden in 
meer detail uitgewerkt. Deze uitwerking vormt de basis voor de verwerving. 
Tijdens de verwerving zal de concrete vorm van marktsamenwerking worden 
bepaald en zal er duidelijkheid komen over de kosten.  
 
Planning en mijlpalen 
De eerste fase is gericht op het realiseren van een groeikern voor de nieuwe IT in 
2016. De groeikern bestaat uit een eerste versie van de nieuwe IT-infrastructuur 
waarop vier nieuwe toepassingen zullen draaien ter ondersteuning van het 
informatiegestuurd optreden van de Koninklijke Marechaussee (IGO-KMar). Over 
de behoeftestelling voor IGO-KMar heb ik u op 17 maart jl. geïnformeerd 
(Kamerstuk 33 763, nr. 70).  
 
 Pagina 1 van 3
