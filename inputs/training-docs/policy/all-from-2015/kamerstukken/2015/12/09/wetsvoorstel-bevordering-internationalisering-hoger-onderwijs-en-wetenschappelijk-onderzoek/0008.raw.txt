Artikel I, onderdeel AX, van de Wet Kwaliteit in verscheidenheid hoger onderwijs komt te 
luiden: 
 
AX 
 
Artikel 7.53. Beperking inschrijving op grond van beschikbare 
onderwijscapaciteit 
 
1. Het instellingsbestuur kan per opleiding in verband met de beschikbare 
onderwijscapaciteit het maximum aantal studenten vaststellen dat voor de eerste maal 
kan worden ingeschreven voor de propedeutische fase van de desbetreffende opleiding. 
De vaststelling geschiedt voor een studiejaar. Indien in een opleiding geen 
propedeutische fase is ingesteld, wordt onder ‘propedeutische fase’ mede verstaan de 
fase in een bacheloropleiding die samenvalt met de eerste periode in een opleiding met 
een studielast van 60 punten. 
2. Het instellingsbestuur selecteert de aspirant-studenten in verband met de beschikbare 
onderwijscapaciteit uitsluitend op grond van kwalitatieve criteria. Het aantal soorten 
kwalitatieve selectiecriteria bedraagt ten minste twee. 
3. Het instellingsbestuur maakt tijdig de kwalitatieve selectiecriteria en de 
selectieprocedure bekend op grond waarvan de toelating zal plaatsvinden ingeval het 
aantal aspirant-studenten het maximum aantal, bedoeld in het eerste lid, zou 
overschrijden. Het instellingsbestuur stelt daartoe een reglement vast. Bij het vaststellen 
van het reglement houdt het instellingsbestuur rekening met de belangen van aspirant-
studenten afkomstig uit de openbare lichamen Bonaire, Sint Eustatius en Saba 
onderscheidenlijk Aruba, Curaçao en Sint Maarten. 
4. Het instellingsbestuur schrijft niet meer studenten in dan het maximum aantal dat het 
instellingsbestuur in verband met de beschikbare capaciteit heeft vastgesteld. 
5. Indien ten aanzien van een opleiding een ministeriële regeling als bedoeld in artikel 
7.56 is vastgesteld, blijft dit artikel buiten toepassing. 
6. Voor 1 december van het kalenderjaar voorafgaande aan het studiejaar waarvoor de 
eerste vaststelling geschiedt, doet het instellingsbestuur hiervan mededeling aan Onze 
minister.  
7. Bij ministeriële regeling kunnen in ieder geval voorschriften worden vastgesteld met 
betrekking tot: 
a. de aanmeldingsdatum voor selectie; en 
b. indien een opleiding door meer dan één instelling als bedoeld in artikel 1.2, 
onder a, wordt verzorgd, het aantal selectieprocedures van een bepaalde 
opleiding waaraan een gegadigde in hetzelfde studiejaar kan deelnemen. 
 
Artikel III Inwerkingtreding 
  
De artikelen van deze wet treden in werking op een bij koninklijk besluit te bepalen 
tijdstip, dat voor de verschillende artikelen of onderdelen daarvan verschillend kan 
worden vastgesteld. 
 
 
 
8 
ID6751.K-1
