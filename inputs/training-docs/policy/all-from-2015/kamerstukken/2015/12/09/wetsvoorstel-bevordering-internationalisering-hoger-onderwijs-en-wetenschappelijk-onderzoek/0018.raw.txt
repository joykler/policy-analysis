7. Uitbreiding ius promovendi  
 
In Nederland kan het college voor promoties uitsluitend hoogleraren aanwijzen als 
promotor. Dat is geregeld in artikel 7.18 van de WHW. Om aan te sluiten bij de 
internationale ontwikkelingen en bij te dragen aan een aantrekkelijk vestigingsklimaat 
en betere loopbaanperspectieven voor buitenlandse en Nederlandse onderzoekers, wordt 
met dit wetsvoorstel de mogelijkheid geboden dat het college voor promoties ook 
anderen dan uitsluitend hoogleraren als promotor kan aanwijzen en daarmee ook aan 
anderen het zogenoemde ius promovendi kan verlenen. Daarbij kan in het bijzonder 
worden gedacht aan universitair hoofddocenten. Deze uitbreiding is aangekondigd in de 
Wetenschapsvisie 2025 (bijlage bij Kamerstukken II 2014/15, 29 338, nr. 41). 
De nieuwe regeling houdt dus in dat het college voor promoties ook een ander 
personeelslid van een universiteit, een levensbeschouwelijke universiteit of de Open 
Universiteit dan een hoogleraar als promotor kan aanwijzen. Dat personeelslid moet 
naar het oordeel van het college voor promoties over voldoende bekwaamheid 
beschikken om als promotor op te treden. Omdat instellingen voor hoger onderwijs zelf 
verantwoordelijk zijn voor hun personeelsbeleid en daarbij behorende 
functiebenamingen, wordt in het wetsvoorstel in algemene zin gesproken van “een ander 
personeelslid”. De uitbreiding van de bestaande bevoegdheid een promotor aan te 
wijzen impliceert dat het college voor promoties zich in voorkomende gevallen vergewist 
van de wetenschappelijke status van degene die tot promotor wordt benoemd 
(“voldoende bekwaamheid”).  
 
De verantwoordelijkheid van de hoogleraar voor de ontwikkeling van het hem of haar 
toegewezen wetenschapsgebied en voor de inhoud van het te geven onderwijs blijft 
ongewijzigd (artikelen 9.19 en 11.9 van de WHW). De uitbreiding van de kring van 
personen die kunnen optreden als promotor, raakt niet aan de hiervoor bedoelde 
verantwoordelijkheid. De bevoegdheid van de promotor reikt niet verder dan in het 
kader van de promotie is afgesproken, binnen de kaders van het promotiereglement. 
Van groot belang is dat het college voor promoties bij een openbare universiteit op 
grond van artikel 9.10 uitsluitend uit hoogleraren kan bestaan. Het is op grond van 
artikel 7.18, vierde lid, de exclusieve bevoegdheid van dit college om een promotor aan 
te wijzen. Met andere woorden: voor openbare universiteiten (en voor de Open 
Universiteit op grond van artikel 11.10 van de WHW) geldt dat alleen hoogleraren 
kunnen vaststellen of een personeelslid van een universiteit (of de Open Universiteit) 
over voldoende bekwaamheid beschikt om als promotor op te treden. Dat is een 
belangrijke waarborg. Ook de voorgestelde uitbreiding van de kring van personen die als 
promotor kunnen optreden, is immers gebaseerd op het vertrouwen dat het college voor 
promoties bij uitstek deskundig is om te bepalen wie het meest geschikt is om een 
promotie te begeleiden. Voor de bijzondere universiteiten gelden voor de inrichting 
daarvan de structuurregelingen, bedoeld in artikel 9.51 van de WHW. 
Het college van promoties heeft nu al een ruime discretionaire bevoegdheid waar het de 
aanwijzing van promotores betreft. Zo is in het huidige artikel 7.18 van de WHW niet 
geregeld dat de als promotor aan te wijzen hoogleraar werkzaam moet zijn op het 
wetenschapsgebied waarop de promotie zal plaatsvinden. Het kan ook gaan om een 
hoogleraar die werkzaam is op een ander wetenschapsgebied dan het gebied van de 
promotie. Het is aan het college van promoties om een verantwoorde keuze te maken. 
Dat laatste wordt als gevolg van de voorgestelde wijziging niet anders.  
De regering wijst tenslotte op het belang van artikel 7.19 waarin is bepaald dat het 
college voor promoties op grond van de WHW verplicht is een promotiereglement vast te 
stellen. In dit reglement moeten onder meer de taak en bevoegdheden van ieder die bij 
de promoties is of kan worden betrokken, worden geregeld. Ook de rol van de 
hoogleraar die verantwoordelijk is voor het wetenschapsgebied waarbinnen de 
18 
ID6751.K-1
