Memorie van toelichting 
 
Algemeen  
 
Inhoudsopgave 
 
1. Samenvatting inhoud wetsvoorstel  
2. Gezamenlijk hoger onderwijs 
3. Wijziging van de voorschriften voor gezamenlijk hoger onderwijs 
4. Wijziging van de regeling voor studiekeuzeactiviteiten 
5. Wijziging van de regeling van het profileringsfonds in verband met het 
verstrekken van beurzen 
6. Gelijkstelling van de graad Doctor aan de graad Doctor of Philosophy 
7. Uitbreiding ius promovendi 
8. Overleg, administratieve lasten en uitvoerbaarheid 
8.1 Gevoerd overleg en openbare internetconsultatie 
8.2 Administratieve lasten 
8.3 Uitvoerbaarheid en handhaafbaarheid 
8.4 Privacy Impact Assessment (PIA) 
8.5 Financiële gevolgen  
 
1. Samenvatting inhoud wetsvoorstel  
 
In de visiebrief internationale dimensie van het hoger onderwijs (ho) en middelbaar 
beroepsonderwijs (mbo) van 15 juli 2014 (Kamerstukken II, 2013/14, 22 452, nr. 41) 
heeft de regering het belang van internationale ervaring voor studenten in het hoger 
onderwijs onderstreept. Internationalisering is cruciaal voor het verwerven van kennis, 
vaardigheden en beroepscompetenties. Tegelijkertijd is internationalisering ook zeer 
waardevol voor de persoonlijke ontwikkeling en identiteitsvorming van studenten. Dit 
wetsvoorstel tot wijziging van de Wet op het hoger onderwijs en wetenschappelijk 
onderzoek strekt ertoe de internationalisering in het hoger onderwijs te bevorderen: niet 
alleen voor studenten in Nederland die naar het buitenland willen gaan, maar ook voor 
buitenlandse studenten die naar Nederland willen komen. De volgende maatregelen 
worden voorgesteld: 
• een verbeterde regeling voor het verzorgen van gezamenlijk hoger onderwijs met 
Nederlandse en buitenlandse instellingen. Gezamenlijk onderwijs tussen 
Nederlandse instellingen en tussen Nederlandse en buitenlandse instellingen was al 
mogelijk, maar wordt door dit wetsvoorstel vergemakkelijkt. Met dit wetsvoorstel 
worden daarnaast gezamenlijke Ad-programma’s mogelijk gemaakt;  
• een gewijzigde regeling voor studiekeuzeactiviteiten voor studenten met een 
buitenlandse vooropleiding;  
• de introductie van de bevoegdheid voor instellingen om vanuit het profileringsfonds 
beurzen te verstrekken aan studenten in verband met het volgen van hoger 
onderwijs buiten Nederland; 
• erkenning van de graad “Doctor of Philosophy” (PhD); en 
• de mogelijkheid voor het verlenen van het  ‘ius promovendi’ aan andere 
personeelsleden dan hoogleraren.  
 
Daarnaast wordt een aantal technische verbeteringen voorgesteld.  
Alle (niet technische) wijzigingen komen tegemoet aan de sturingsfilosofie van de 
regering voor het hoger onderwijs: instellingen moet ruimte worden geboden voor 
maatwerk en differentiatie, ook waar het het internationaliseringsbeleid van instellingen 
betreft. 
10 
ID6751.K-1
