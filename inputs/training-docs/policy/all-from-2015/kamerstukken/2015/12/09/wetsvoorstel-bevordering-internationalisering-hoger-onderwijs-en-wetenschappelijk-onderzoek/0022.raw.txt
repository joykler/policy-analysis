• VSNU vraagt of de in artikel 7.3d opgenomen passage dat het Nederlandse 
instellingsbestuur volledig verantwoordelijk is voor de naleving van de wet bij 
samenwerking met een buitenlandse instelling niet overbodig is. De regering is het 
hiermee eens en heeft het wetsvoorstel en de memorie van toelichting aangepast. 
• VSNU is van oordeel dat de verplichting voor instellingen om ook studenten die 
van buiten Nederland komen studiekeuzeactiviteiten aan te bieden, te ver gaat. Een 
facultatieve regeling zou toereikend zijn. 
De regering deelt deze opvatting niet. Voor elke student, ook de student die uit het 
buitenland komt, is van groot belang dat hij of zij op de juiste plaats terecht komt. 
Studiekeuzeactiviteiten helpen daarbij. Er is geen goede reden om wat dat betreft een 
onderscheid te maken tussen diverse groepen studenten. Voor zover er sprake mocht 
zijn van praktische problemen, komt het wetsvoorstel daaraan tegemoet in die zin, dat 
de fysieke aanwezigheid van de student in geval van een onoverbrugbare afstand niet 
vereist is en instellingen maatwerk kunnen bieden. 
• VSNU stelt dat het wetsvoorstel het aan de instelling laat om te bepalen wanneer 
de afstand tussen woon- en verblijfplaats van de student en de plaats waar de 
studiekeuzeactiviteiten plaatsvinden, bezwaarlijk is voor studenten, maar daarnaast de 
bepaling laat staan dat daarvan in ieder geval sprake zal zijn voor studenten uit 
Caribisch Nederland. 
De regering gaat ervan uit dat het voorgaande op een misverstand berust: in het 
wetsvoorstel is voorzien in één algemeen geformuleerde regeling die voor alle studenten 
buiten Nederland geldt. Daarnaast is in de memorie van toelichting nadrukkelijk 
aangegeven dat er voor studenten afkomstig uit de openbare lichamen Bonaire, Sint 
Eustatius en Saba onderscheidenlijk Aruba, Curaçao en Sint Maarten materieel niets 
verandert. 
• Het wetsvoorstel laat het aan de instelling om te bepalen wanneer de afstand 
bezwaarlijk is voor studenten. VSNU suggereert dat het beter ware vast te stellen dat 
dat in ieder geval zo is voor alle studenten die niet in een aan Nederland grenzend land 
woonachtig zijn. Voor andere gevallen kan dan op individuele basis worden gekeken. 
Daarmee worden bij voorbaat administratieve last en willekeur voorkomen.  
De regering gaat ervan uit dat instellingen goed in staat zijn om zelf invulling te geven 
aan bedoelde wettelijke bepaling en dat zij daarbij het gelijkheidsbeginsel zullen 
respecteren. Door de algemene formulering in het wetsvoorstel is maatwerk per 
instelling mogelijk. Zo kan de instelling ook een maatwerkoplossing aanbieden aan een 
student die weliswaar zijn woonplaats in Nederland heeft, maar als gevolg van 
bijzondere omstandigheden, ziekenhuisopname bijvoorbeeld, niet kan reizen. Maatwerk 
is wenselijk, ook gelet op de uiteenlopende omstandigheden waaronder instellingen 
verkeren waar het de aanwezigheid van studenten uit het buitenland betreft.  
• VSNU stelt in reactie op het wetsvoorstel voor om duidelijk te maken dat het niet 
gaat om een generieke uitbreiding van het promotierecht door in het voorgestelde vierde 
lid van artikel 7.18 toe te voegen ‘In bijzondere gevallen kan..”. Het voorstel van de 
VSNU heeft de regering niet overgenomen. Het wetsvoorstel behelst geen generieke 
uitbreiding van het promotierecht; er is slechts sprake van een geclausuleerde 
uitbreiding van de bevoegdheid van de colleges voor promoties om personen aan te 
wijzen als promotor. Met de huidige tekst is voldoende gewaarborgd dat niet ieder 
personeelslid als promotor kan optreden. Er moet immers sprake zijn van voldoende 
bekwaamheid. Alleen als het college van promoties heeft geoordeeld dat een 
personeelslid bekwaam genoeg is om als promotor op te treden, zal dit personeelslid 
kunnen worden aangewezen. De zinsnede “in bijzondere gevallen” voegt in de visie van 
de regering niets toe aan de hiervoor bedoelde wettelijke waarborg. De regering wil het 
aan de colleges voor promoties overlaten om desgewenst het promotierecht uit te 
breiden en vertrouwt erop dat deze colleges prudent met deze bevoegdheid zullen 
omgaan.  
22 
ID6751.K-1
