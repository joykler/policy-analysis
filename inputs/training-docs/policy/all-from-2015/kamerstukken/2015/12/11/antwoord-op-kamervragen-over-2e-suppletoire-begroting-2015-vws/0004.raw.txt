Vraag 9 
Kunt u toelichten hoe de mutatie tweede suppletoire begroting Zorginstituut 
Nederland: doorlichten pakket tot stand is gekomen? 
 
Antwoord:  
Bij de doorlichting van het pakket krijgt het Zorginstituut extra financiële middelen 
voor twee onderdelen: personele inzet en onderzoekskosten. Voor de 
onderzoekskosten geldt dat deze alleen worden betaald op basis van de 
liquiditeitsbehoefte. Voor verschillende onderzoeken in het kader van de 
doorlichting zijn verplichtingen aangegaan die over de jaargrens heen gaan. In 
2015 zijn daarom niet alle gereserveerde middelen nodig. Het betreffende bedrag 
op de begroting is om die reden naar beneden bijgesteld. 
 
 
Vraag 10 
Kunt u toelichten of de hogere ontvangst op de post wanbetalers het gevolg is van 
meer wanbetalers of het gevolg van effectievere inning? 
 
Antwoord:  
De hogere ontvangst wordt niet veroorzaakt door een toename van het aantal 
wanbetalers. Dit aantal is de afgelopen jaren vrij stabiel. Dat de ontvangst hoger 
is dan eerder geraamd, wordt voornamelijk veroorzaakt door een effectievere 
inning. In de afgelopen jaren lag het inningspercentage rond de 40%, in het 
afgelopen jaar is dit percentage aanzienlijk gestegen, voornamelijk als gevolg van 
het consequentere herinneren en aanmanen van onbetaalde vorderingen.  
 
 
Vraag 11 
Wordt de aanvullende vrijval van € 9 miljoen. voor de subsidieregeling overgang 
integrale tarieven medisch-specialistische zorg net als de onderuitputting in de 
eerste suppletoire wet doorgeschoven naar 2016 en 2017? Kunt u uw antwoord 
toelichten? 
 
Antwoord:  
Bij eerste suppletoire begroting 2015 zijn de eerder vrijgevallen middelen 
doorgeschoven naar 2016 en 2017 voor een mogelijke verlenging van de 
subsidieregeling. Zoals ik in mijn brief van 13 oktober (TK 29248, nr. 288) heb 
aangegeven, heb ik besloten om in 2016 nogmaals een subsidieregeling in te 
stellen om medisch specialisten te faciliteren die alsnog de keuze zouden willen 
maken voor het loondienstmodel. Ten opzichte van de stand bij de eerste 
suppletoire begroting 2015 is sprake van € 9 miljoen aanvullende onderuitputting. 
Het gaat om het verschil tussen de raming op basis van de ingediende voorlopige 
aanvragen in het voorjaar en de uiteindelijk verleende subsidies in 2015. Of er 
aanleiding en mogelijkheid is om extra geld te reserveren in verband met de 
overgang naar integrale tarieven in 2016 of daarna wordt bezien in de 
besluitvorming ter voorbereiding op de Voorjaarsnota en eerste suppletoire 
begroting 2016. 
 
Vraag 12 
Kunt u aangeven waar de middelen voor de schadevergoeding die het ministerie 
van VWS moet betalen aan het Erasmus MC zijn gereserveerd? 
 
Antwoord:  
Het gaat met name om middelen voor de garantieregeling kapitaallasten (jaarlijks 
circa € 77,5 miljoen), die beschikbaar komen na afloop van de regeling (die loopt 
Pagina 4 van 10
