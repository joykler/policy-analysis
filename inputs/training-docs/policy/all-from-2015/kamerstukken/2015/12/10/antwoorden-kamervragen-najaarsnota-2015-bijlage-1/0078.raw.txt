Vraag 75 
Kunt u nader toelichten wat de oorzaken zijn voor de onderuitputting bij de transitieregeling 
medisch specialisten (-9,0 miljoen euro) en de regeling Wtcg (-7,5 miljoen euro) en de meerkosten 
voor de PGB trekkingsrechten (7,7 miljoen euro)? 
Antwoord op vraag 75  
Transitieregeling medisch specialisten 
De invoering van integrale bekostiging in de medisch specialistische zorg per 1 januari 2015 
wijzigde de verhouding tussen vrijgevestigde medisch specialisten en het ziekenhuis of zelfstandig 
behandelcentrum. Om de keuze voor de overstap naar loondienst een reële keuzemogelijkheid te 
laten zijn, is in 2015 de Subsidieregeling ‘overgang integrale tarieven medisch specialistische zorg’ 
ingevoerd. Voor de subsidieregeling is in 2015 € 125 miljoen gereserveerd. Op basis van de 
ingediende voorlopige aanvragen in het voorjaar is de raming bij eerste suppletoire wet € 80 
miljoen neerwaarts bijgesteld. Dit bedrag is toen gereserveerd voor de jaren 2016 en 2017. Op 
basis van de uiteindelijk verleende subsidies is sprake van aanvullende onderuitputting van 
€ 9,0 miljoen in 2015. 
Ruimte tegemoetkomingen Wtcg 
Van het CAK zijn nadere gegevens ontvangen over toe te kennen tegemoetkomingen Wtcg over 
2014 en eerdere jaren. Uit deze gegevens blijkt dat de uitgaven in 2015 naar verwachting € 7,5 
miljoen lager zullen zijn dan geraamd. 
Meerkosten zorgkantoren pgb-trekkingsrechten 
In november 2014 is bestuurlijk overeengekomen dat VWS in redelijkheid zal voorzien in de 
compensatie van extra kosten die partijen uit hoofde van een terugvalscenario maken en hebben 
gemaakt. Het gaat hier om extra kosten bij zorgkantoren onder andere om aanvullende bemensing 
van de frontoffice, herstelacties ter correctie van budgetten en tarieven, beoordelingen en 
herbeoordelingen van zorgovereenkomsten en zorgbeschrijvingen en de beëindiging van Wlz-Wmo-
combinatiecontracten. Daarnaast hebben de huisbezoeken pgb geleid tot procedures waarbij 
externe juridische hulp vereist was. In totaal wordt incidenteel € 7,7 miljoen extra beschikbaar 
gesteld.
