6. Vragen over de toegankelijkheid en redelijke aanpassingen 
 
De SP-fractie is van mening dat het onderwerp toegankelijkheid naar de 
achtergrond verdwijnt en vraagt een reactie van de regering. 
Met de ratificatie van het Verdrag committeren we ons toe te werken naar een 
inclusieve samenleving: een samenleving, waaraan iedereen kan deelnemen op 
voet van gelijkheid. Toegankelijkheid verdwijnt naar mijn mening juist niet naar de 
achtergrond. De gedeelde ambitie van de regering en de maatschappelijke 
partijen zoals de cliëntorganisaties, werkgevers en gemeenten is om een 
beweging in gang te zetten en de groeiende aandacht voor de inclusieve 
samenleving een flinke duw te geven. De agendasetting voor de implementatie 
van het verdrag zal gebeuren van onderaf vanuit de doelgroep van het verdrag 
zelf. 
De CDA-fractie vraagt waarom toegankelijkheid “iedereen mag er zijn” niet 
nadrukkelijker is opgenomen in de wet en zou graag een toelichting krijgen op de 
terminologie. 
Het is belangrijk onderscheid te maken tussen redelijke aanpassingen en 
toegankelijkheid. Dit is belangrijk zowel voor het Verdrag als voor de Wgbh/cz. Bij 
redelijke aanpassingen gaat het om aanpassingen in een concreet geval, in een 
specifieke situatie in verband met hetgeen nodig is voor een concreet persoon. 
Artikel 9 van het verdrag gaat over toegankelijkheid. Toegankelijkheid ziet op het 
wegnemen van obstakels, preventief, zonder dat iemand dat in een specifieke 
situatie nodig heeft. Dat onderscheid is heel belangrijk. Het Verdrag verplicht niet 
om preventief, los van de behoefte van een persoon in een concrete situatie 
aanpassingen te treffen. Het Verdrag verplicht uitsluitend tot het treffen van 
redelijke aanpassingen in een concreet geval, in een specifieke situatie tenzij deze 
onevenredig belastend is. Er is natuurlijk wel een belangrijk verband: hoe 
toegankelijker de samenleving is, hoe minder aanpassingen er in specifieke 
gevallen nodig zullen zijn. Immers, indien er vooraf beter wordt nagedacht over de 
behoeftes van alle gebruikers, worden personen met een handicap minder 
geconfronteerd met drempels in de samenleving. Kortom, hoe meer gedaan wordt 
aan de toegankelijkheid, hoe meer mensen zelfstandig kunnen participeren in de 
samenleving en hoe minder doeltreffende aanpassingen in een specifieke situatie 
nodig zullen zijn. 
7. Vragen over de toegankelijkheid en voorbeeldfunctie van de overheid 
 
De ChristenUnie-fractie geeft aan dat de samenleving steeds ingewikkelder wordt. 
De overheid heeft een voorbeeldfunctie en moet de digitale bereikbaarheid van de 
overheid verbeteren evenals die van banken, verzekeraars en pensioenfondsen. 
Ik deel de visie van de ChristenUnie-fractie dat de overheid een voorbeeldfunctie 
heeft ten aanzien van de toegankelijkheid van websites voor mensen met een 
beperking. De minister van Binnenlandse Zaken en Koninkrijksrelaties bereidt 
daarom wetgeving voor die overheden verplicht hun websites toegankelijk te 
maken. Deze wettelijke regeling is opgenomen in de eerste tranche van de Wet 
Generieke Digitale Infrastructuur, die in 2016 aan de Tweede Kamer aangeboden 
zal worden. 
 
Pagina 16 van 30
