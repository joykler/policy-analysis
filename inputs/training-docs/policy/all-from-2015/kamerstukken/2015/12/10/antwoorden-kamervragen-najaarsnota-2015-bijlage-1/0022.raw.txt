Vraag 19 
Is er een juridische of politieke limiet aan het doorschuiven van een terugbetaling? Is er 
compensatie voor deze doorschuiving? 
Vraag 24 
Waarom is de terugbetaling over de naheffing 2014 gelinkt aan het aannemen van de 8e 
aanvullende begroting? Zonder aanvullende begroting zou Nederland haar geld wel in 2015 
ontvangen? 
Antwoord op vraag 19 en 24 
Iedere wijziging in de omvang van de inkomsten, de uitgaven of de nomenclatuur wordt in de 
Europese begroting verwerkt door middel van een aanvullende begroting. Een aanvullende 
begroting is vergelijkbaar met een suppletoire begroting in de Nederlandse begrotingssystematiek. 
Als gevolg van de nacalculatie 2014 is een betalingsregeling overeengekomen, waardoor lidstaten 
de mogelijkheid kregen om de nacalculatie 2014 gespreid te voldoen. Enkele lidstaten hebben van 
deze mogelijkheid gebruik gemaakt en hebben (een deel van) de nacalculatie 2014 in 2015 aan de 
Europese Commissie overgemaakt. Dit moest voor 1 september. Ten opzichte van de eerder 
vastgestelde begroting voor 2015, zorgde de gespreide betaling voor hoger dan geraamde 
inkomsten in 2015. Deze hogere inkomsten moeten worden verwerkt in de begroting voor 2015; 
de Europese Commissie heeft deze verwerking opgenomen in de achtste aanvullende begroting. De 
Europese Commissie heeft ook de terugbetaling van dit deel van de nacalculatie aan de andere 
lidstaten – de tweede terugbetaling – opgenomen in de achtste aanvullende begroting; hiermee 
werd immers in de begroting voor 2015 evenmin rekening gehouden. De tweede terugbetaling van 
de nacalculatie is daardoor verbonden aan de aanname van deze aanvullende begroting. 
Zolang deze aanvullende begroting niet is aangenomen, blijven de middelen in kas bij de Europese 
Commissie (als gevolg van de betalingsregeling konden de lidstaten gespreid betalen, maar niet 
later dan 1 september 2015). Indien in het betreffende jaar geen overeenstemming wordt bereikt 
over de aanvullende begroting, is de Europese Commissie verplicht in het volgend jaar een nieuwe 
aanvullende begroting te presenteren om deze middelen aan de lidstaten uit te keren.
