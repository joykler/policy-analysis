gebruik maakt van de kennis van allerlei (internationale) organisaties. 
 
 
Artikel 32 uit dit Verdrag behelst de Europese en internationale samenwerking met 
als doel effectieve bescherming van mensen met een handicap. Het kabinet geeft 
zo goed mogelijk uitvoering aan deze bepaling. Vanuit het actieplan zoals 
opgesteld in de Kamerbrief Inclusieve Ontwikkeling zal extra aandacht zijn voor de 
allerarmsten en voor die groepen die uitgesloten zijn, waaronder ook mensen met 
een beperking. We werken samen met allerlei (internationale) organisaties, zoals 
de DCDD. Zij hebben input gegeven bij  Voice, het inclusiviteitsfonds. Ook binnen 
het SRGR partnerschapsfonds is aandacht voor meisjes met een handicap. Deze 
samenwerking omvat eveneens de betrokken departementen gezien de veelheid 
van terreinen die raken aan dit Verdrag. Deze zal na ratificatie worden 
geïntensiveerd met het oog op een doeltreffende uitvoering van het Verdrag. 
 
De VVD-fractie vraagt wat de concrete gevolgen van het verdrag zijn voor private 
partijen en wat er wordt bedoeld met de verplichting om “redelijke aanpassingen” 
te treffen als dat nodig is om te waarborgen dat personen met een handicap de 
rechten en vrijheden op voet van gelijkheid met anderen kunnen genieten. Deze 
fractie vraagt om een aantal voorbeelden te geven. 
 
Het Verdrag als zodanig heeft geen concrete gevolgen voor private partijen. De 
verplichtingen uit het Verdrag worden geïmplementeerd met de Uitvoeringswet. 
Met die Uitvoeringswet wordt artikel 2 van de Wgbh/cz van toepassing op het 
terrein goederen en diensten. Het artikel 2 bevat de verplichting tot het treffen 
van redelijke aanpassingen in een concreet geval, tenzij dit onevenredig belastend 
is. Deze verplichting geldt ook voor private partijen. 
 
Enkele voorbeelden zijn: 
 
 Iemand die slecht ter been is moet om een kapperszaak binnen te gaan twee 
treden op. Betrokkene kan bijvoorbeeld de kapper vragen om een handje te 
worden geholpen of om een loopplank neer te leggen. 
 Iemand met een visuele beperking kan bijvoorbeeld in een restaurant aan 
iemand van het personeel vragen om de menukaart voor te lezen.  
 
De VVD-fractie vraagt of de uitbreiding van de Wgbh/cz tot gevolg heeft dat de 
assistentiehond niet meer buiten hoeft te blijven.  
 
Bewustwording over het belang van hulp-en blindengeleidehonden voor de 
participatie aan de samenleving van gebruikers van deze honden is van groot 
belang. Het voorliggend wetsvoorstel tot uitvoering van het verdrag, waarin het 
terrein van goederen en diensten onder de reikwijdte van de Wet gelijke 
behandeling op grond van handicap of chronische ziekte (Wgbh/cz) wordt 
gebracht, heeft tot gevolg dat de verplichting om doeltreffende aanpassingen te 
treffen ook op het terrein van goederen en diensten van toepassing zal zijn. De 
toepasselijkheid van die verplichting zal betekenen dat het in openbare 
gelegenheden in nagenoeg alle gevallen verplicht zal zijn hulp-en 
blindengeleidehonden toe te laten. Voor het weigeren van hulp- of 
blindengeleidehonden in een specifieke situatie moet een gegronde reden 
aanwezig zijn. Als voorbeeld kan een bepaalde afdeling in een ziekenhuis worden 
genoemd waar ernstig zieke mensen worden behandeld die zeer vatbaar zijn voor 
ziektekiemen of een klein café waarvan de eigenaar allergisch is voor honden. 
Voorts wijs ik u op de reactie op het amendement Bergkamp/Keizer onder 
nummer 20. 
 
Pagina 28 van 30
