Moldavië en Georgië en ten aanzien van alternatieve samenwerkingsformats voor Armenië
vragen zij de minister een overzicht te geven van het speelveld en zijn inzet hieromtrent. Zij
vragen ook op welke wijze het kabinet voornemens is invulling te geven aan haar overtuiging
dat "Rusland de top niet mag overheersen" en vragen de minister deze uitspraak nader toe te
lichten.
Reactie van het kabinet:
De kernboodschap die van de Top uit zal gaan is dat de EU de zes landen van het
Oostelijk partnerschap steunt bij het realiseren van de doelstelling van het Oostelijk
Partnerschap: politieke associatie en economische integratie met de Europese Unie,
waarbij het versterken van democratie, rechtsstaat, mensenrechten en fundamentele
vrijheden het uitgangspunt blijft. Hierover is brede overeenstemming onder de EU-
lidstaten, evenals over het feit dat deze Top bij uitstek een goed moment is om de stand
op te nemen van het partnerschap en in het bijzonder de implementatie van de
associatieakkoorden van de EU met Georgië, Moldavië en Oekraïne. Ook hier zal de EU
uitdragen klaar te staan om deze landen te blijven assisteren in de daaruit
voortvloeiende ingrijpende hervormingen. Het is hierbij niet de inzet om additionele
steun aan te kondigen. Voor wat betreft het alternatieve samenwerkingsformat met
Armenië verwijs ik u naar de beantwoording hierboven en -onder.
Het kabinet acht het van belang dat er in Riga geen valse verwachtingen worden gewekt
bij de partnerlanden, in het bijzonder bij de drie met een associatieakkoord, over
verdere integratie in de EU. Dit betreft op dit moment slechts een theoretische
mogelijkheid – en niet een mogelijkheid die moet worden aangemoedigd of die wenselijk
moet worden geacht, ook al hebben betreffende landen – en ook een aantal EU-lidstaten
– daarover andere gedachten. Een lidmaatschapsperspectief is niet aan de orde, is
onrealistisch, en biedt geen antwoord op de huidige problematiek in deze landen. Het
kabinet zal scherp oog houden op de bewoordingen in de slotverklaring in relatie tot de
Europese aspiraties van OP-landen (zie ook Kamerbrief Top Oostelijk Partnerschap,
d.d. 8 mei 2015, referentie Minbuza-2015.228279).
Het is onmiskenbaar dat de top van het Oostelijk Partnerschap in Riga op 21 en 22 mei
plaatsvindt tegen een achtergrond van toegenomen spanningen vanwege de Russische
rol in de regio. Deze ontwikkelingen onderstrepen het belang van het partnerschap,
maar veranderen niet de doelstelling. Het Oostelijk Partnerschap is primair gericht op
het ondersteunen van de partnerlanden in hun transformatieproces en in hun
verschillende, soevereine keuzes voor het verdiepen van de samenwerking met de EU.
Het partnerschap is niet gericht tegen Rusland. De Top moet dan ook primair in het
teken staan van de onderlinge relaties van de EU en haar Oostelijke partners.
De leden van de SP-fractie geven aan dat de minister in de brief over het Europees
nabuurschapsbeleid schrijft dat ondanks de recente toetreding van Armenië tot de
Euraziatische Economische Unie de EU en Armenië mogelijke verdere toekomstige
samenwerkingsterreinen onderzoeken. De leden van de SP-fractie vragen de minister toe te
lichten aan wat voor samenwerking hier wordt gedacht.
Reactie van het kabinet:
De EU en Armenië zijn, zoals hierboven gesteld, in gesprek over een nieuwe contractuele
basis voor de betrekkingen. Het streven van beide zijden daarbij, is om zoveel mogelijk
van de afspraken uit het eerder uitonderhandelde associatieakkoord over te nemen. Het
