De leden van de SP-fractie vragen de minister verder in te gaan op de humanitaire situatie in
dit armste land in de regio? Klopt het dat door de aanvallen en de blokkade de humanitaire
situatie in Jemen ernstig verslechterd is? Hoe dringt de minister, eventueel in EU-verband,
erop aan dat niet wordt belemmerd dat noodzakelijke hulp het land bereikt? Hoe wordt het
optreden van Saudi-Arabië in dit verband beoordeeld? Kan daarbij worden toegelicht welke
hulp Nederland zelf biedt, vragen de leden van de SP-fractie.
Reactie van het kabinet:
Al voor aanvang van de aanvallen was de helft van de bevolking afhankelijk van
humanitaire hulp. Sindsdien is de situatie verder verslechterd. Dat komt vooral doordat
de toegang tot de hulp wordt bemoeilijkt door de gevechten die in verschillende steden
aan de gang zijn. Saoedi-Arabië is zich bewust van de moeilijke humanitaire
omstandigheden. Mede daarom is vorige week aangekondigd een humanitair
coördinatiecentrum te zullen openen en hebben ze ingestemd met een gevechtspauze van
vijf dagen die inmiddels is ingegaan.
De situatie in Jemen verandert echter van dag tot dag. Zo is het staakt het vuren in de
eerste nacht al geschonden. In de Raadsconclusies van 20 april jl. roept de EU alle
partijen op om humanitaire toegang te verlenen. Nederland volgt de situatie
nauwlettend en brengt de belemmeringen om noodhulp te kunnen verlenen in Jemen
waar nodig in internationale fora op. Daarnaast draagt Nederland zelf 5 miljoen euro
bij aan noodhulp voor Jemen. Uw Kamer ontvangt spoedig een brief over de
Nederlandse inzet in Jemen.
Iran
De leden van de VVD-fractie constateren dat er met Iran inmiddels gesprekken zijn hervat die
moeten leiden tot een duurzaam akkoord. Kan de minister informatie verschaffen over het
verloop van de gesprekken die de afgelopen weken zijn gevoerd? Acht de minister op basis
van recente ontwikkelingen de deadline haalbaar?
Reactie van het kabinet:
Sinds 2 april jl. zijn de E3+3 en Iran op verschillende niveaus bijeengekomen om te
onderhandelen over de uitwerking van de parameters voor een alomvattend akkoord
over het nucleaire programma van Iran. Ook deze week zullen de partijen hiervoor
weer bijeen zijn in Wenen.
De partijen geven aan te zijn begonnen met het bespreken van de verschillende
onderwerpen en het schrijven van een uitgewerkt alomvattend akkoord. Zij stellen nog
altijd ernaar te streven om dit voor 30 juni af te ronden. Ondanks de complexiteit van
de onderhandelingen, hoopt het kabinet van harte dat dit de partijen zal lukken.
De tijdlijn voor het opheffen van sancties zou het bereiken van een eindakkoord in de weg
kunnen staan. Ook blijft het onduidelijk of Iran het additioneel protocol van het non-
proliferatieverdrag (NPV) zal gaan ratificeren, zoals in het raamwerkakkoord staat genoemd.
De leden van de VVD-fractie vragen de minister of de meest recente gespreksrondes
aanleiding geven om vraagtekens bij deze beide zaken te plaatsen.
