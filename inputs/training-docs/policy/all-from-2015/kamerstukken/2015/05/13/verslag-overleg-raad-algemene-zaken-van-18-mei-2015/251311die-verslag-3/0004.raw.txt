nieuw raamwerk voor geloofwaardige onderhandelingen. Daarin hebben de EU, de VS,
maar ook de Arabische landen een belangrijke rol te spelen. Het Arabische
Vredesinitiatief is daarbij een goed uitgangspunt. De kans van slagen wordt groter als de
EU en VS samenwerken, in partnerschap, waarbij beider beschikbare instrumenten vis-
à-vis de Israëli's en de Palestijnen kunnen worden ingezet. Voorts zouden hernieuwde
onderhandelingen plaats moeten vinden op basis van door de internationale
gemeenschap vastgestelde ijkpunten. Daarom zou de EU moeten streven naar een VN
Veiligheidsraadresolutie met parameters die op consensus binnen de VN-
Veiligheidsraad kan rekenen.
Ten tweede zou de EU partijen moeten bewegen vertrouwenwekkende maatregelen te
nemen die bijdragen aan een gunstig klimaat voor hernieuwde onderhandelingen.
Essentieel is dat beide partijen afzien van stappen die een twee-statenoplossing
ondermijnen en verdere escalatie in de hand werken, in het bijzonder uitbreiding van
nederzettingen. Voorts moet het aan Palestijnse zijde mogelijk zijn om de
internationalisering van het conflict te temporiseren. Tevens zijn flankerende
maatregelen nodig ter versterking van de Palestijnse economie.
In de derde plaats zou de EU meer druk op Palestijnen moeten uitoefenen om het eigen
huis op orde te brengen. Daarbij gaat het om het daadwerkelijk nastreven van
onderlinge verzoening, verbetering van het eigen bestuur, inclusief dienstverlening, en
terugkeer van de Palestijnse Autoriteit (PA) naar Gaza.
Ten slotte kunnen beide partijen, door middel van meer druk van de EU via actievere
inzet van EU-instrumenten, doordrongen worden dat de huidige status quo niet
houdbaar is. Nederland zal samen met EU-partners tegenwicht bieden aan de
ontwikkelingen die de levensvatbaarheid van de twee-statenoplossing bedreigen. Bij de
inzet van instrumenten is effectiviteit voor het vredesproces doorslaggevend. Het hangt
af van de situatie en de timing of inzet van instrumenten raadzaam en effectief is.
De leden van de PvdA-fractie steunen de kabinetsinzet op ‘het voorkomen van escalatie en
het creëren van een politiek perspectief en gunstig klimaat voor hervatting van de
vredesonderhandelingen’. Zij vragen de minister in hoeverre hij het vertrouwen heeft dat de
nieuwe rechtse regering Netanyahu de stabiliteit, een gunstig klimaat en de politieke wil kan
bieden welke nodig zijn voor hervatting van de vredesonderhandelingen.
De leden van de PvdA-fractie constateren dat de op het laatste moment tot de coalitie
toegetreden partij ‘Jewish Home’ standpunten kent die hervatting van de
vredesonderhandelingen in de weg kunnen staan. Zij vragen de minister of hij de opvatting
deelt dat het nastreven van de standpunten van ‘Jewish Home’, zoals het uitbreiden van
illegale nederzettingen in bezet gebied en annexatie van delen van de Westelijke Jordaanoever
het perspectief op hervatting van vredesbesprekingen nog verder weg brengt.
De leden van de fractie van D66 constateren dat de nieuwe coalitie in Israël van rechts-
conservatieve aard is. Welke verwachtingen heeft het kabinet van deze coalitie? Zullen er
minder nederzettingen worden gebouwd? Krijgt het vredesproces een nieuwe impuls? Welke
mogelijkheden zijn er om, samen met de EU-partners, escalatie te voorkomen? Is het kabinet
er al van overtuigd om ergens in de bilaterale relaties tussen Nederland en Israël en Nederland
en de Palestijnen een vorm van conditionaliteit in te bouwen?
4
