ingaan op de relatie met (1) de uitwerking van het recentelijk opgestelde tienpuntenplan
bootmigranten en (2) de notie dat grote irreguliere migratiestromen en de aanpak van
mensensmokkel een regionale strategie verdient (p.17 kabinetsappreciatie)?
Reactie van het kabinet:
De huidige situatie in Libië maakt uitvoering van de gebruikelijke programmering
onder het EU nabuurschapsinstrument en het opstellen van een gezamenlijk actieplan
nagenoeg onmogelijk. Dit betekent echter niet dat er niets gebeurt. De EU-inzet is
allereerst gericht op de ondersteuning van het politieke proces onder leiding van VN
Speciaal Gezant Leon. Naast politieke steun, biedt de EU ook praktische ondersteuning,
bijvoorbeeld t.a.v. het betrekken van lokale bestuurders, zakenlieden en vrouwen bij het
politieke proces. Een politieke oplossing zal daarbij de grondvoorwaarde scheppen voor
hernieuwde samenwerking, waaronder ten aanzien van de politieke transitie, openbare
financiën, lokaal bestuur en op het terrein van migratie. In het verleden zijn er
verschillende projecten opgezet op het gebied van migratie, waaronder een project met
de Internationale Organisatie voor Migratie (IOM) t.a.v. migratiebeleid en wetgeving en
een programma ter preventie van illegale migratie vanuit de Sahara.
In het kader van de verklaring van de Europese Raad van 23 april jl. is de Hoge
Vertegenwoordiger eveneens gevraagd tot het uitwerken van een mogelijke GVDB-
missie (paragrafen 3b t/m d uit de ER-verklaring) om het “business model” van
mensensmokkelaars aan te pakken, onder meer door het verzamelen en delen van
inlichtingen over smokkelnetwerken en het onbruikbaar maken van voor
mensensmokkel bedoelde schepen. Als een schip op zee wordt aangetroffen zal de
veiligheid van de migranten aan boord voorop staan. Over de precieze invulling van een
eventuele missie wordt nu in EU-verband gesproken, zodat deze mogelijk tijdens de
RBZ van 18 mei kan worden ingesteld.
In het kader van de herziening van het EU Nabuurschapsbeleid pleit het kabinet voor
geïntegreerde regionale strategieën, om grensoverschrijdende problemen het hoofd te
bieden. Voor een effectieve aanpak van de migratieproblematiek, inclusief
mensensmokkel en –handel, is nauwe samenwerking met landen van herkomst- en
doortocht essentieel. De EU heeft al verschillende regionale samenwerkingsverbanden
op migratieterrein, zoals de zogenaamde Rabat, Khartoum en Boedapest processen.
Daarnaast zijn er diverse regionale EU-gefinancierde programma’s op migratieterrein,
waaronder het regionale ontwikkelings- en beschermingsprogramma (RDPP) voor de
buurlanden van Syrië, Noord-Afrika en de Hoorn van Afrika (dit laatste RDPP wordt
geleid door Nederland).
Daarnaast hechten de leden van de VVD-fractie aan een systematische – al dan niet
gemilitariseerde - aanpak van irreguliere migratie, dicht bij de bron. Belangrijk aspecten van
een dergelijke aanpak zijn de aanpak van smokkelroutes op zee en op land (bijvoorbeeld in
Mali waar Nederland een bijdrage levert aan MINUSMA) en opvang in de regio zelf.
Daarover staat niets vermeld in de kabinetsappreciatie. Is er sprake van dat deze aspecten
opgenomen worden in een geactualiseerd en gemoderniseerd nabuurschapsbeleid? Zo nee, wil
de minister de toezegging doen zich, nu de kans zich aandient, daarvoor alsnog in te spannen?
Is de minister samen met de VVD-fractie van mening dat een dergelijke aanpak zich bij
uitstek leent binnen een geïntegreerde aanpak van de migratieproblematiek?
