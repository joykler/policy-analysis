zijn pogingen de partijen aan tafel te houden om te komen tot een politiek akkoord, een
staakt-het-vuren en een regering van nationale eenheid. Naast politieke steun, biedt de
EU ook praktische ondersteuning, bijvoorbeeld t.a.v. het betrekken van lokale
bestuurders, zakenlieden en vrouwen bij het politieke proces. Daarnaast stelt de EU
steun in het vooruitzicht voor de eenheidsregering die als uitkomst van de dialoog
gevormd moet worden. Hierbij wordt gekeken naar verschillende thema’s, waarbij het
kabinet voorlopig denkt aan transitional justice, het scheppen van voorwaarden voor
Security Sector Reform (SSR), het in kaart brengen van de illegale wapenhandel, de
aanpak van grensoverschrijdende criminaliteit en capaciteitsopbouw van
migratiemanagement. Ook ondersteuning van het Libische constitutionele proces past in
deze aanpak (zie ook de Kamerbrief van 27 februari jl, kenmerk: MinBuza 2015.50145).
Verder schrijft de minister in de geannoteerde agenda dat mogelijk wordt besloten tot het
uitwerken van een missie om het zogenaamde business model van mensensmokkelaars te
ondermijnen, onder meer door het verzamelen en delen van inlichtingen en het onbruikbaar
maken van boten. De leden van de SP-fractie vragen of het klopt dat Libië zich verzet tegen
zo’n missie, onder andere vanwege het onbruikbaar maken van boten? Kan ook worden
toegelicht wat dit in de praktijk betekent? Is hiervoor nodig dat militairen in Libië aan land
gaan?
Reactie van het kabinet:
Enkele Libiërs hebben zich terughoudend of negatief uitgelaten over een mogelijke
missie, onder meer vanwege het risico op het ongewild vernietigen van vissersboten.
Voor wat betreft deze missie, die tot doel heeft het “business model” van smokkelaars
aan te pakken, acht het kabinet het van groot belang dat er wordt gehandeld op basis
van een adequaat volkenrechtelijk mandaat. De eventuele missie zou in beginsel een
maritieme missie betreffen, echter over de precieze invulling van deze missie wordt nu in
EU-verband gesproken. Essentieel onderdeel van de missie is het verzamelen van
inlichtingen om de smokkelnetwerken in kaart te brengen. Daar hoort ook bij het
identificeren van boten die door smokkelaars worden gebruikt. Als een schip op zee
wordt aangetroffen zal de veiligheid van de migranten aan boord voorop staan.
De Raad zal spreken over de follow-up van de buitengewone Europese Raad (ER) van 23
april jl. over migratie. Het aantal mensen dat verdrinkt in de Middellandse Zee schokt de
fractie van D66. Zij zijn van mening dat de Europese Unie in de afgelopen weken stappen
heeft gezet, maar een bredere agenda moet uitwerken om de problematiek aan te pakken. Dat
betekent harde aanpak van mensensmokkelaars, échte en veilige opvang in de regio en een
evenwichtigere verdeling van vluchtelingen over de 28 lidstaten. Met name op het laatste punt
verwachten de leden een pro-actievere rol van Nederland. Nederland zou dit idee bovenaan de
agenda moeten zetten en een concreet voorstel moeten doen. Deelt het kabinet die mening?
Waarom staat hierover bijna niets in kabinetsbrieven? Vindt het kabinet ook dat er zo snel
mogelijk een formule moet komen met criteria als BNP, bevolkingsdichtheid en
opnamecapaciteit om vluchtelingen beter te verdelen?
Reactie van het kabinet:
De genoemde actiepunten zijn onderdeel van de 13 mei jl. door de Europese Commissie
verschenen Agenda voor Migratie. Het kabinet is van mening dat alle lidstaten hun
verantwoordelijkheid dienen te nemen in het kader van de migratieproblematiek, o.a.
bij de bescherming van vluchtelingen, aanpak van mensensmokkel, opvang in de regio
en de bewaking van de buitengrenzen. Nederland zal hier constructief aan bijdragen.
8
