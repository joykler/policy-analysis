Reactie van het kabinet:
Zie voor wat betreft de EU-rol het eerdere antwoord op de vragen van de fracties van de
SP en de PvdA.
EUSV Gentilini heeft als taak om het gemeenschappelijke Europese beleid en
gezamenlijke belangen in de regio te behartigen. Hij vertegenwoordigt de HV en zal, met
standplaats Jeruzalem, de EU op verschillende niveaus en met name in de regio een
gezicht en stem kunnen geven.
Met betrekking tot Gaza is het kabinet is zeer bezorgd over de trage wederopbouw en
het risico van een hernieuwde gewapende confrontatie. In EU-kader heeft het kabinet
ervoor gepleit om Gaza prioriteit te geven en de invloed van de EU aan te wenden om
partijen te bewegen voortgang te maken met de terugkeer van PA naar Gaza en intra-
Palestijnse verzoening. In diplomatieke contacten zou de EU bij landen uit de regio
moeten aandringen hun invloed aan te wenden bij betrokken partijen om deze terugkeer
te bevorderen en de beloofde financiële toezeggingen voor wederopbouw Gaza over te
maken. Bilateraal blijft het kabinet inzetten op Movement & Access, met name verdere
opening van Gaza via de Nederlandse containerscanner, daarbij rekening houdend met
veiligheidszorgen van Israël. In bilaterale contacten met de belangrijkste donoren
vraagt Nederland tevens nadrukkelijk aandacht voor Gaza.
Tenslotte vragen de leden van de PvdA-fractie aandacht voor het recent gepubliceerde rapport
‘Breaking the silence. This is how we fought in Gaza’. In dit rapport staan 111
getuigenverklaringen van meer dan 60 soldaten uit zeer uiteenlopende eenheden die
deelnamen aan het offensief in Gaza afgelopen zomer. De leden van de PvdA-fractie vragen
de minister om een reactie op het rapport en daarbij in het bijzonder in te gaan op het
ongepaste gedrag dat sommige soldaten in het veld vertoonden en de zeer hoge aantallen
burgerslachtoffers en fysieke schade. Zij vragen de ministers tevens of hij de conclusie van
het rapport deelt dat de immense schade die de geldende militaire doctrine, die onder meer de
levens van Palestijnse burgers onderschikt maakt aan de veiligheid van eigen soldaten, heeft
veroorzaakt, voorspelbaar was en bij de verantwoordelijken tijdens operatie “Protective Edge”
bekend was.
Reactie van het kabinet:
Het kabinet heeft met zorg kennisgenomen van het rapport van Breaking the Silence.
Het rapport herbevestigt de noodzaak van transparant en geloofwaardig onderzoek
door beide zijden naar vermeende schendingen van humanitair oorlogsrecht in het
Gaza-conflict. Het kabinet roept Israël op de in het rapport genoemde incidenten
nauwgezet te onderzoeken, voor zover dat nog niet het geval is. Het is ook in het belang
van Israël om een volledig beeld te geven aan buitenwereld.
Follow-up buitengewone Europese Raad 23/04 (Migratie, Libië)
Betreffende Libië zijn de leden van de VVD-fractie het met de minister eens dat politieke
stabiliteit nodig is om een duurzaam antwoord op de migratiestromen via dat land te
formuleren. De verantwoordelijkheid daarvoor ligt inderdaad primair bij de Libiërs zelf. De
minister schrijft dat de posities van de onderhandelende partijen nog ver uit elkaar liggen. Kan
de minister dat concreet toelichten? Waar bevinden zich momenteel de grootste knelpunten
die een akkoord in de weg staan? Hoe groot acht de minister de kans dat er op korte termijn
