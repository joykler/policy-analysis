Een deadline hiervoor is echter niet voorzien. Afronding van de onderhandelingen is
vooral afhankelijk van de politieke situatie in de MERCOSUR-lidstaten. Het blijkt
vanuit MERCOSUR-zijde een moeilijke opgave te zijn om met een onderling afgestemd
markttoegangsaanbod te komen. Zodra dat aanbod vanuit MERCOSUR gereed is kan
er verder onderhandeld worden.
De EU en Mexico zijn op 11 mei jl. overeengekomen om het bestaande verdrag dat
dateert uit 1997 en waarvan het handelsdeel sinds 2000 in werking is getreden te
vernieuwen. Dit handelsakkoord is zeer succesvol en heeft geleid tot een grote
handelsstijging tussen de twee partijen. Op dit moment loopt een verkennend onderzoek
(scoping exercise) naar het bereik en de ambitie van de modernisering van het akkoord
voordat daadwerkelijk met de onderhandelingen gestart zal worden. Concreet wordt
o.a. gedacht aan verbetering van handelsfacilitatie, uitbreiding van de handel in diensten
en bescherming van intellectueel eigendom.
Het huidige Associatieakkoord tussen Chili en de EU is in 2002 uitonderhandeld en het
handelsdeel (DCFTA) is sinds februari 2003 in werking. Het is een goed functionerend
akkoord dat voor beide partijen de nodige welvaartswinst oplevert. Chili en de EU
hebben tijdens de associatieraad van 21 april jl. de wens uitgesproken om een
Gezamenlijke Werkgroep in te richten die zich bezig zal houden met de modernisering
en verdieping van het bestaande associatieakkoord. Concreet wordt gedacht aan de
verdere liberalisering van de handel in diensten en landbouwproducten en het verder
beschermen van geografische indicaties. De werkgroep zal moeten bekijken of er
voldoende potentie is om formele onderhandelingen over modernisering te starten.
De EU en de Midden-Amerikaanse regio (Guatemala, Costa Rica, El Salvador,
Honduras, Nicaragua en Panama) hebben een nieuw Associatieakkoord, inclusief een
DCFTA (Deep and Comprehensive Free Trade Area) onderhandeld dat op 29 juni 2012
is ondertekend. Doel ervan is om de economische groei, de democratie en de politieke
stabiliteit in Midden-Amerika te ondersteunen. De handelspijler van het
Associatieakkoord, de DCFTA, wordt sinds 1 augustus 2013 voorlopig toegepast met
Honduras, Nicaragua en Panama, sinds 1 oktober 2013 met Costa Rica en El Salvador,
en sinds 1 december 2013 met Guatemala.
Voor Colombia en Peru geldt dat vrij recent de handelsakkoorden met de EU voorlopig
in werking zijn getreden. Peru vanaf 1 maart 2013 en Colombia vanaf 1 augustus 2013.
Dit heeft geleidt tot stevige intensivering van de handel tussen de EU en deze landen. In
juli 2014 werden de onderhandelingen afgerond voor de toetreding van Ecuador tot de
handelsovereenkomst met Colombia en Peru. Beide partijen zijn nu bezig met de
relevante interne procedures voor de goedkeuring van het akkoord.
De EU blijft de mogelijkheid onderzoeken om Bolivia, dat ook lid is van de Andean
gemeenschap, te integreren in deze handelsovereenkomst met de EU.
Het handels- en ontwikkelingspartnerschap van de EU met het Caribisch gebied bestaat
al meer dan 30 jaar. De tegenwoordige kern hiervan is de economische
partnerschapsovereenkomst (EPA) CARIFORUM-EU. Dit is een nieuw partnerschap
dat Cariforum - een groep van 15 Caribische landen - en de EU in 2008 ondertekend
hebben. Deze overeenkomst bevat ook een aanzienlijke EU-steun voor
handelsontwikkeling van betrokken partners.
10
