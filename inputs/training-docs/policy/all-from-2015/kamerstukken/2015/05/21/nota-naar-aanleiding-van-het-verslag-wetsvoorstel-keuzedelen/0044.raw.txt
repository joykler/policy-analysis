De leden van de VVD-fractie geven aan dat de keuzedelen ook lijken te worden gezien als 
een centrale oplossing om de aansluiting van opleidingen op de regionale arbeidsmarkt te 
versterken. Als dit inderdaad het geval is, waarom wordt dit dan niet zwaarder 
meegewogen bij de beslissing of een student zijn diploma haalt? Als de keuzedelen zo 
belangrijk zijn, waarom tellen ze dan niet mee? Deze leden vinden dat de keuzedelen wel 
mee moeten tellen voor het behalen van het diploma en vragen de regering te schetsen 
welke aanpassingen aan het wetsvoorstel gedaan moeten worden om dat te bereiken. 
De verplichte invoering van keuzedelen is één van de maatregelen om de aansluiting van 
opleiding op de (regionale) arbeidsmarkt en op het vervolgonderwijs te versterken. De 
herziening van de kwalificatiedossiers is daar ook op gericht. Instellingen hebben diverse 
mogelijkheden om die aansluiting te versterken, waaronder het eventueel aanbieden van 
extra zaken en de vormgeving van de beroepspraktijkvorming samen met leerbedrijven.  
In het antwoord op de vorige vraag zijn de redenen aangegeven waarom het behalen van 
een keuzedeel niet meetelt voor het diploma en is aangegeven welke stimulansen en 
beheersmaatregelen worden getroffen om het risico op te weinig inspanning van 
instellingen en deelnemers voor keuzedelen te voorkomen. 
Het behalen van een keuzedeel is geen voorwaarde voor het behalen van het diploma. 
Maar het afleggen van het examen voor de keuzedelen van de opleiding (en daarmee de 
beschikbaarheid van examenresultaten voor de keuzedelen van de opleiding) is wel een 
aanvullende diplomavoorwaarde. 
De vraag welke aanpassing van het wetsvoorstel nodig zou zijn om te bereiken dat het 
behalen van een keuzedeel wel een voorwaarde wordt voor het behalen van het diploma 
kan als volgt worden beantwoord: dan moet de in artikel 7.4.6 opgenomen passage 
‘examen is afgelegd in het keuzedeel of de keuzedelen’ veranderd worden in: ‘in het 
keuzedeel of de keuzedelen’. Daarmee zou het nieuw ingevoegde tweede lid van artikel 
7.4.6 komen te luiden: De opleiding is eerst dan met goed gevolg afgesloten wanneer 
met goed gevolg examen is afgelegd in de kwalificatie, het keuzedeel of de keuzedelen en 
de beroepspraktijkvorming met een positieve beoordeling is voltooid. (In plaats van: De 
opleiding is eerst dan met goed gevolg afgesloten wanneer met goed gevolg examen is 
afgelegd in de kwalificatie, examen is afgelegd in het keuzedeel of de keuzedelen en de 
beroepspraktijkvorming met een positieve beoordeling is voltooid.) 
Een dergelijke wijzing heeft evenwel tot gevolg dat het niet behalen van een keuzedeel 
leidt tot het niet behalen van het diploma ook als de deelnemer wel de kwalificatie heeft 
behaald en daarmee de toegang tot geschoolde beroepen op mbo-niveau op de 
arbeidsmarkt moeilijk tot onmogelijk wordt. (Zo kan bijvoorbeeld een goede aankomend 
kapper geen kapper worden, omdat het keuzedeel nagelstyling niet met goed gevolg is 
afgesloten.) Dat geldt ook voor de doorstroom naar een vervolgopleiding op een hoger 
mbo- of hbo-niveau. Dat verhoogt het aantal voortijdige uitvallers en voortijdig 
schoolverlaters. En het kan ook leiden tot ongewenst gedrag van scholen zoals 
gemakkelijk aan te bieden keuzedelen in plaats van de regionaal meest gewenste of ‘het 
niet te nauw nemen’ met de kwaliteit van examens voor keuzedelen. De impact van 
bovengenoemde risico’s is groot en de kans dat ze de eerstkomende jaren optreden 
eveneens. Instellingen hebben immers nog weinig ervaring hebben met het werken met 
keuzedelen en de uitvoering van keuzedelen is een stevige logistieke opgave voor 
instellingen. Om die risico’s te vermijden heeft de regering ervoor gekozen om niet het 
behalen van een keuzedeel, maar wel de beschikbaarheid van het examenresultaat voor 
 W10455.NAV
