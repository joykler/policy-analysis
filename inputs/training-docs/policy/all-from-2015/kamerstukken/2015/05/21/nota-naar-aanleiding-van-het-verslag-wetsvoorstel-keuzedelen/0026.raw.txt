hebben een toegevoegde waarde ten opzichte van de kwalificatie en hebben veelal 
betrekking op actuele, innovatieve of regionale ontwikkelingen op de arbeidsmarkt of in 
het vervolgonderwijs. Keuzedelen zijn dus geen onderdeel van de kwalificaties waaraan 
ze zijn gekoppeld. Wat een deelnemer aan het eind van een beroepsopleiding moet 
kennen en kunnen, staat in een kwalificatiedossier per kwalificatie beschreven. De 
kwalificatie is nodig om het beroep of groep van beroepen als beginnend 
beroepsbeoefenaar te kunnen uitoefenen en het keuzedeel niet. Keuzedelen hebben tot 
doel om bovenop de kwalificatie een verdieping of verbreding te leveren bij de toerusting 
voor de arbeidsmarkt of een extra voorbereiding voor een vervolgopleiding. Met 
keuzedelen kan sneller en beter worden ingespeeld op actuele ontwikkelingen en 
innovaties in het beroepenveld en in de regio. Door keuzedelen op te nemen in aparte 
documenten, naast de kwalificatiedossiers, is het mogelijk om snel en flexibel keuzedelen 
te ontwikkelen en vast te stellen. De keuzedelen worden vastgesteld door de Minister, 
inclusief de koppeling aan kwalificaties. In een keuzedeeldocument staat aangegeven wat 
een deelnemer moet kennen en kunnen voor het behalen van het betreffende keuzedeel. 
 
In de bestaande kwalificatiestructuur is geen sprake van verplichte keuzedelen.  
Er kan sprake zijn van extra onderdelen in de vrije ruimte; het behalen van die extra 
onderdelen is geen voorwaarde voor het behalen van het diploma. En bij de herziene 
kwalificatiestructuur is het behalen van een keuzedeel geen voorwaarde voor het behalen 
van het diploma. Er is geen risico dat de status van het diploma (c.q. het civiel effect van 
het diploma) onder druk komt te staan wanneer het keuzedeel geen deel is van de 
kwalificatie. Dat risico ontstaat daarentegen wel als een keuzedeel onderdeel zou zijn van 
de kwalificatie waaraan het keuzedeel is gekoppeld en/of als het behalen van een 
keuzedeel wel een voorwaarde voor het behalen van het diploma zou zijn. 
 
De leden van de SGP-fractie vragen voorts waarom de voorgestelde omvang van de 
keuzedelen niet wettelijk wordt verankerd, mede in het licht van de regeling inzake de 
beroepspraktijkvorming. 
Zoals hiervoor in het antwoord op een vraag van de leden van de D66-fractie aan het 
eind van paragraaf 1.2 is aangegeven, is het mijn bedoeling om de in de memorie van 
toelichting aangegeven omvang van de keuzedelen, die deel moeten uitmaken van de 
betreffende soort beroepsopleiding, vast te leggen in het Examen- en kwalificatiebesluit 
beroepsopleidingen WEB. Hiermee zal sprake zijn van een wettelijke verankering, zij het 
niet van een verankering in de wet in formele zin. Voor de redenen om deze normen op 
te nemen in lagere regelgeving verwijs ik u naar het antwoord op bovengenoemde vraag 
van de leden van de D66-fractie. 
 
 
2.1 Basisdelen, profieldelen en keuzedelen 
 
De leden van de VVD-fractie merken op dat in het voorbeeld, dat geschetst wordt, staat 
dat het toekomstige kwalificatiedossier haarverzorging is aangevuld met een aantal 
keuzedelen. Zijn de genoemde keuzedelen slechts een voorbeeld, of is dit een limitatieve 
lijst? Kan een student bijvoorbeeld bij de opleiding tot kapper ook een keuzedeel horeca 
volgen? Zo nee, waarom niet, zo vragen zij. 
 W10455.NAV 
26
