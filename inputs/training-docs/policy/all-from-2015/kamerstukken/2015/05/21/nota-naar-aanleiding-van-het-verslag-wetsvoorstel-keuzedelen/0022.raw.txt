1.4. Invoering van de herziene kwalificatiestructuur en van de daarop 
gebaseerde nieuwe opleidingen 
 
De leden van de D66-fractie vragen de regering toe te lichten waarom wordt gesteld dat 
onderwijsinstellingen in Caribisch Nederland wellicht wat meer tijd nodig hebben om de 
herziene kwalificatiestructuur in te voeren. Evenzo vragen deze leden waarom de 
herziene kwalificatiestructuur wellicht pas in 2018 wordt ingevoerd in Caribisch 
Nederland.  
Na de transitie in 2010 zijn in Caribisch Nederland (CN) enkele mbo-opleidingen gestart 
op Saba en St. Eustatius, terwijl op Bonaire – waar het aantal mbo-studenten is 
toegenomen van circa 200 naar meer dan 600 in 2014 – sprake is geweest van een 
aanzienlijke groei van het opleidingenaanbod. In totaal zijn in CN nu 38 mbo-opleidingen 
erkend die bekostigd worden aangeboden. De sterke groei van het aantal mbo-
opleidingen bij de Scholengemeenschap Bonaire (SGB) baart zorgen en behoeft wellicht 
nadere overweging, omdat uit opeenvolgende inspectierapportages blijkt dat geen van de 
opleidingen al voldoet aan de voor CN in 2016 nagestreefde ‘basiskwaliteit’; vooral de 
examinering laat nog te wensen over. Tijdens een werkbezoek van SBB in augustus 2014 
is met mijn instemming afgesproken systematisch te werken aan verbeterde 
opleidingsplannen en hun uitvoering, waarbij om te beginnen nieuwe of sterk verouderde 
opleidingen worden gebaseerd op de herziene kwalificatiedossiers en dat daarna 
geleidelijk de rest van de opleidingen volgt. De SGB heeft niet de capaciteit om alle 
opleidingen in één keer om te zetten per 2016. In het licht van de gewenste 
kwaliteitsverbetering is het beter af te wachten in hoeverre de ambities uit de 
Onderwijsagenda CN voor 2016 gerealiseerd kunnen worden en voor de wettelijk 
voorgeschreven invoering van de herziene kwalificatiestructuur, inclusief de invoering van 
keuzedelen, wat meer tijd te nemen, bijvoorbeeld tot 2017 of 2018. Overigens is op de 
eilanden de bereidheid om over te gaan op de herziene kwalificatiedossiers groot. 
 
 
1.5. Vrijwillige start in het schooljaar 2015 –2016 
 
De leden van de PvdA-fractie vragen in hoeverre mbo-instellingen op vrijwillige basis 
keuzedelen zullen opnemen in de vrije ruimte van de opleiding.  
De beoogde startdatum voor de verplichte implementatie van de herziene 
kwalificatiestructuur is 1 augustus 2016. Maar instellingen wordt de gelegenheid geboden 
om al op vrijwillige basis te starten met de implementatie in het studiejaar 2015-2016. 
Dat betreft dan het aanbieden van één of meer nieuwe opleidingen gebaseerd op 
herziene kwalificatiedossiers en keuzedelen kunnen dan alleen in de vrije ruimte worden 
aangeboden.  
Uit een recente inventarisatie is gebleken dat ongeveer de helft van de bekostigde mbo-
instellingen op vrijwillige basis wil starten met één of meer nieuwe opleidingen gebaseerd 
op herziene kwalificatiedossiers. Op de site www.ihks.nl van het servicepunt invoering 
herziene kwalificatiestructuur staat een overzicht van de instellingen en de nieuwe 
opleidingen die zij willen starten in het studiejaar 2015-2016. De voorbereiding van de 
onderwijsprogramma’s van deze nieuwe opleidingen is door deze instellingen nog maar 
net gestart. Op dit moment is er dan ook nog geen inzicht in de mate waarin keuzedelen 
 W10455.NAV 
22
