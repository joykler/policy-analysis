Het is inderdaad zo dat het onderhavige wetsvoorstel in artikel 6.1.2 onder meer regelt 
dat de onderwijsinstelling het aanbod van keuzedelen bij een opleiding zo moet 
samenstellen, dat de deelnemer ook daadwerkelijk iets te kiezen heeft uit de aangeboden 
keuzedelen bij de opleiding. Anders gezegd: de onderwijsinstelling moet ervoor zorgen 
dat elke deelnemer daadwerkelijk een keuze heeft uit de hem aangeboden keuzedelen. 
De instelling mag zich niet beperken tot het aanbieden van alleen zoveel keuzedelen dat 
daarmee de keuzedeelverplichting is ingevuld. 
 
Met het georganiseerde onderwijs en SBB is gesproken over een zorgvuldige invoering 
van keuzedelen. Daarom zal gedurende het schooljaar 2015-2016 de vrijwillige invoering 
van keuzedelen worden gemonitord bij de onderwijsinstellingen die op vrijwillige basis 
alvast starten met het aanbieden van één of meer nieuwe opleidingen die zijn gebaseerd 
op de herziene kwalificatiedossiers en - in de vrije ruimte – keuzedelen. Hierbij zal 
specifieke aandacht zijn voor de keuzedelen voor de bbl-opleidingen, de 
entreeopleidingen en de specialistenopleidingen. Het wetsvoorstel biedt de mogelijkheid 
bij Koninklijk Besluit de verplichtingen ten aanzien van de keuzedelen voor 
onderscheidenlijk de beroepsbegeleidende leerweg, de entree- en de 
specialistenopleidingen op een later tijdstip van kracht te laten worden dan de beoogde 
datum van 1 augustus 2016. 
 
Bij een opleiding moet wat betreft de kwalificatie sprake zijn van beroeps-
praktijkvorming. Wat betreft de keuzedelen van opleidingen kán sprake zijn van 
beroepspraktijkvorming, maar dat móet niet. Voor een keuzedeel kan dat in principe bij 
elk erkend leerbedrijf. In de beroepspraktijkvormingsovereenkomst legt de instelling de 
afspraken met het leerbedrijf en de deelnemer vast die de rechten en verplichtingen van 
partijen aangeven. De overeenkomst geeft onder andere aan het deel van de kwalificatie, 
het keuzedeel of keuzedelen of het deel daarvan dat de beroepspraktijkvorming omvat en 
de wijze van beoordeling van de beroepspraktijkvorming. Het bevoegd gezag bepaalt of 
de deelnemer de beroepspraktijkvorming met een positieve beoordeling heeft voltooid, en 
betrekt daarbij het oordeel van het leerbedrijf. 
 
De inrichting van de eventuele bpv bij een keuzedeel gebeurt altijd in samenspraak 
tussen de instelling en het leerbedrijf in de regio. En deze samenspraak geldt ook voor de 
in de vraagstelling genoemde seizoensarbeid en werktijden. De instelling kan daar dus bij 
de inrichting rekening mee houden. De keuzedelen bieden juist die flexibiliteit en deze 
kan door middel van samenwerkingsafspraken in de regio tot stand worden gebracht. 
De landelijk vastgestelde keuzedelen bevatten immers alleen inhoudelijke eisen voor het 
onderwijs en het examen, maar geen eisen voor bijvoorbeeld de organisatorische 
inrichting.  
 
Zijn er daarnaast gronden waarop instellingen een beperkter aanbod mogen aanbieden, 
bijvoorbeeld door de omvang van de instelling, zo vragen zij. 
De keuzedeelverplichting is voor alle instellingen een gelijkwaardige verplichting die de 
instellingen op hun eigen wijze kunnen invullen in het onderwijsprogramma van de 
betrokken opleiding. Afwijking van deze keuzedeelverplichting vanwege de omvang van 
de instelling is daardoor niet nodig. 
 W10455.NAV
