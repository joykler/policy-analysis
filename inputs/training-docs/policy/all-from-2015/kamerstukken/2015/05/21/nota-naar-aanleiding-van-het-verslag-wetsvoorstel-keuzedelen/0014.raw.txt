evenals bij de inrichting van deze keuzedelen. Zo kan de instelling invulling van de eigen 
identiteit realiseren bij de inhoudelijk inrichting van het opleidingsprogramma voor deze 
keuzedelen, bijvoorbeeld bij de vertaalslag van de globaal geformuleerde leerdoelen zoals  
‘Bijdragen aan het omgaan met diversiteit binnen de organisatie’ en ‘Kan zorgvuldig 
handelen bij vermoedens van discriminatie’ naar concrete leeractiviteiten voor 
deelnemers. Daar kan de instelling passende werkvormen bij aanbieden (zoals 
probleemgestuurde opdrachten, interview afnemen bij beroepskracht in een organisatie, 
bespreken van concrete casus, het analyseren van een klachtenprocedure) en een 
passende pedagogische aanpak (bijvoorbeeld deelnemers confronteren met eigen 
vooroordelen). 
 
Aangegeven is dat instellingen extra onderdelen die zij momenteel aanbieden bij 
bestaande opleidingen in de zogenoemde vrije ruimte desgewenst ook kunnen opnemen 
in nieuwe opleidingen. Dat kan bijvoorbeeld in de vorm van extra elementen die geen 
onderdeel uitmaken van de landelijke kwalificatiestructuur. Ook kan de instelling die extra 
onderdelen voordragen als keuzedeel en na vaststelling door de minister opnemen als 
keuzedeel of extra keuzedeel in de opleiding.  
Ten slotte wordt erop gewezen dat de in de WEB opgenomen voorschriften over begeleide 
onderwijsuren en uren beroepspraktijkvorming minimumnormen zijn en dat het de 
instelling vrij staat om meer onderwijstijd te programmeren. 
Voor een uitvoeriger toelichting verwijs ik naar het antwoord op de vraag van de leden 
van de SGP-fractie over profilering in onderstaande paragraaf 2. 
 
De leden van de ChristenUnie-fractie vragen of de regering erkent dat het mbo ook veel 
kleine opleidingen kent die wel heel relevant zijn voor de arbeidsmarkt en aansluiten op 
de regionale situatie. Zorgt dit wetsvoorstel ervoor dat ook succesvolle kleine opleidingen 
gaan verdwijnen, zo willen zij weten.  
Ik ben het ermee eens dat er ook veel kleine opleidingen zijn die voor de arbeidsmarkt 
relevant en waardevol zijn en aansluiten op de regionale situatie. Ook na invoering van 
dit wetsvoorstel blijft er nadrukkelijk ruimte voor dergelijke opleidingen. De herziene 
kwalificatiestructuur is onder andere gericht op het waar mogelijk ontwikkelen van 
bredere en flexibelere kwalificatiedossiers en op het verminderen van de overlap in de 
kwalificatiestructuur. De nieuwe indeling van een kwalificatiedossier (met een basisdeel 
en één of meer profieldelen) en aanvullend op de kwalificaties ook keuzedelen is daar een 
gevolg van. Via deze structuur is het mogelijk om op basis van een apart 
kwalificatiedossier aangevuld met één of meer keuzedelen kleine opleidingen met 
arbeidsmarktrelevantie te blijven uitvoeren. Ook verwijs ik u naar de maatregelen die ik 
ga treffen op grond van de wet macrodoelmatigheid (Staatsblad 2015, nr. 56), zoals het 
anderhalf jaar van tevoren verplicht melden bij DUO van het (starten en) stoppen van 
opleidingen. (De melding geldt niet voor het starten/stoppen van keuzedelen.) Dit zorgt 
ervoor dat kleine opleidingen niet ongemerkt kunnen verdwijnen. Daarnaast heb ik om de 
kleinschalige specialistische mbo opleidingen te behouden in mijn brief van 26 maart 
2015 (Kamerstuk 31 524, nr. 237) een extra waarborg als sluitstuk geïntroduceerd: 
indien een laatste mbo-instelling besluit te stoppen met het aanbieden van een kleine, 
unieke opleiding en het gesprek tussen onderwijsveld en bedrijfsleven niet tot een 
passende oplossing heeft geleid, dan wordt de casus voorgelegd aan de adviescommissie 
 W10455.NAV 
14
