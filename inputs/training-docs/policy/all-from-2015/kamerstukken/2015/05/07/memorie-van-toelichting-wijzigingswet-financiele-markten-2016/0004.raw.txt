betrekking heeft op effecten, de naam is inmiddels dermate bekend dat wijziging 
ervan niet opportuun wordt geacht. Ook opname in een andere wet lijkt niet 
gepast. Het Burgerlijk Wetboek en de Wet op het financieel toezicht zouden 
overwogen kunnen worden, maar het Burgerlijk Wetboek is te algemeen van aard 
om deze materie te behandelen en de Wft is naar zijn aard gericht op het toezicht 
op de financiële sector en bevat nauwelijks vermogensrechtelijke aspecten. Ook 
de Faillissementswet komt niet in aanmerking, omdat de regeling al effect dient te 
sorteren voordat een instelling failliet wordt verklaard, in het bijzonder met 
betrekking tot de eisen die worden gesteld aan het voeren van een adequate 
administratie. 
 
b. afscheiding derivatenvermogen voor cliëntposities 
 
Met het thans voorliggende wetsvoorstel worden alle derivatenposities die een 
bank, beleggingsonderneming of clearinginstelling ten behoeve van haar cliënten 
aangaat met een derde, afgescheiden van het vermogen van de betreffende 
instelling. Het betreft een andere vorm van vermogensscheiding zoals die nu al in 
de Wge wordt geregeld. De huidige constructie van de Wge is gebaseerd op 
collectieve mede-eigendom: het girodepot en het verzameldepot vormen een 
bijzonder soort deelgenootschap, waarbij de cliënten ieder voor zich aanspraak 
kunnen maken op hun deel van de door de intermediair gehouden effecten. Het 
derivatenvermogen vormt een separaat vermogensbestanddeel dat echter nog 
steeds onderdeel is van het totale vermogen van de tussenpersoon. Het verschil 
zit hem er daarmee in dat de cliënten niet op dezelfde wijze als bij effecten 
aanspraak kunnen maken op hun aandeel in het verzameldepot – dat bestaat uit 
(fracties van) effecten – maar dat de rechten die onderdeel uitmaken van het 
derivatenvermogen uitsluitend dienen ter voldoening van hun te onderscheiden 
vorderingen op de tussenpersoon. In het derivatenvermogen vallen daartoe alle 
rechten en verplichtingen uit hoofde van derivatenposities die de betreffende 
instelling als tussenpersoon aangaat met een derde ten behoeve van het aangaan 
van derivatenposities door haar cliënten (in de regeling een ‘corresponderende 
positie’ geheten). Het betreft dus zowel de rechten en verplichtingen uit de positie 
zelf – dus die de kern van het derivaat uitmaken – als de rechten en 
verplichtingen met betrekking tot het uitwisselen van onderpand die worden 
gereserveerd voor het voldoen van vorderingen uit hoofde van de daarmee 
samenhangende derivatenposities van cliënten (in de regeling ‘cliëntpositie’ 
geheten). Met betrekking tot vorderingen van cliënten tot teruggave van het door 
hen gestorte onderpand moet worden aangetekend dat de regeling geen volledige 
bescherming biedt. De cliënten storten in de regel gezamenlijk namelijk meer 
onderpand dan dat de tussenpersoon uit hoofde van de corresponderende posities 
moet storten. Dit is onder meer het gevolg van het feit dat een tussenpersoon, bij 
wijze van extra zekerheid, meer onderpand van zijn cliënten kan vragen dan dat 
hij voor de daarmee corresponderende posities hoeft te storten bij bijvoorbeeld 
een centrale tegenpartij. Over dat meerdere blijven de cliënten een 
tegenpartijrisico lopen op hun tussenpersoon met betrekking tot de teruggave van 
de gestelde zekerheden. Voor het geval dat de tussenpersoon failliet wordt 
verklaard voorziet het wetsvoorstel in een verliesdelingsregeling: indien de 
vorderingen tot teruggave van onderpand uit hoofde van de corresponderende 
posities niet voldoende zijn om alle vorderingen van de betreffende cliënten te 
voldoen, wordt het terug te geven onderpand verdeeld over die cliënten naar rato 
van de waarde van de door hen gestelde zekerheden. Voor het restant hebben de 
cliënten een vordering op de failliete boedel die zij bij de curator kunnen indienen. 
Zie voor een nadere uiteenzetting van de werking van deze regeling de toelichting
