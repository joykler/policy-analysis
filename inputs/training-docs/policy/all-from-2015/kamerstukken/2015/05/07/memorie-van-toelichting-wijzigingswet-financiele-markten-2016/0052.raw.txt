indruk dat DNB, anders dan in Europees Nederland, prudentieel toezicht uitoefent 
op deze categorie verzekeraars. Het is daarom juister om te eisen dat de 
verzekeraar in zijn land van herkomst onder prudentieel toezicht staat. Dit wordt 
bereikt door de in onderdeel A voorgestelde aanpassingen van artikel 2:23. 
 
B 
 
De huidige omschrijving van het begrip gekwalificeerde deelneming in artikel 3:27 
is niet geheel consistent. Enerzijds wordt gesproken over “ten minste tien procent 
van het geplaatste aandelenkapitaal”, anderzijds over “meer dan tien procent van 
de stemrechten”. De voorgestelde aanpassing leidt tot een uniforme formulering. 
 
C 
 
Op grond van artikel 3:28, eerste lid, is voor het houden, verwerven of vergroten 
van een gekwalificeerde deelneming in een in dat lid genoemde financiële 
onderneming, of voor het uitoefenen van de daarmee overeenkomende 
zeggenschap, een verklaring van geen bezwaar (vvgb) vereist. In de praktijk blijkt 
behoefte te bestaan aan de mogelijkheid tot het verlenen van zogeheten 
bandbreedte- en groeps-vvgb’s. De beide toegevoegde leden voorzien daarin. 
 
In het geval van een bandbreedte-vvgb wordt bij het verlenen van de verklaring 
van geen bezwaar tevens, bij voorbaat, toestemming verleend om de deelneming 
of zeggenschap te vergroten zolang die binnen een bepaalde bandbreedte blijft. 
Bij het overschrijden van de bandbreedtegrens is alsnog een nieuwe vvgb vereist. 
In het geval van een groeps-vvgb wordt met één verklaring van geen bezwaar 
toestemming verleend voor alle deelnemingen die de groepsmaatschappijen in de 
desbetreffende financiële onderneming houden of willen verwerven. 
 
D 
 
Op grond van artikel 4:23, eerste lid, onderdeel b, heeft een kredietinstelling een 
verklaring van geen bezwaar nodig als zij een significante deelneming in een 
andere onderneming wil houden, verwerven of vergroten. Aangezien het begrip 
“significant” niet is gedefinieerd, is niet geheel duidelijk in welke gevallen een 
vvgb vereist is. De voorgestelde tekst, die de grens legt bij deelnemingen die 
groter zijn dan een procent van het balanstotaal, biedt die duidelijkheid wel. 
 
Door de toevoeging van een nieuw vierde lid aan artikel 4:23 wordt het mogelijk 
een bandbreedte-vvgb te verlenen aan een kredietinstelling voor het houden, 
verwerven of vergroten van een gekwalificeerde deelneming in een andere 
onderneming. Zie ook de toelichting bij onderdeel C. 
 
Het nieuwe vijfde lid, onder 1°, maakt het mogelijk een zogeheten paraplu-vvgb 
te verlenen voor alle middellijke deelnemingen door kredietinstellingen die via een 
rechtstreekse dochtermaatschappij zijn verworven of nog worden verworven. Het 
gaat dan dus om middellijke deelnemingen die de dochtermaatschappij reeds 
heeft verworven op het moment dat zij dochter wordt van de kredietinstelling en 
om middellijke deelnemingen die de dochtermaatschappij nog gaat verwerven. In 
het vijfde lid, onder 2° wordt hetzelfde voorgesteld voor buiten de invloedssfeer 
van de kredietinstelling vallende middellijke deelnemingen die door een 
dochtermaatschappij zijn of worden verworven. 
 
52
