deze reacties wordt in de memorie van toelichting extra aandacht besteed aan de 
keuze voor de Wge. 
 
In de wetstekst zoals die ter consultatie is voorgelegd werd in de definitie van het 
begrip derivatenvermogen bepaald dat dit een afgescheiden vermogen vormt. Uit 
een aantal reacties bleek dat het de voorkeur geniet om dit in een aparte bepaling 
op te nemen. De Afdeling advisering van de Raad van State adviseerde echter om 
juist in de definitie van het begrip “derivatenvermogen” te vermelden dat het om 
een afgescheiden vermogen gaat. Daarmee is dit in het ingediende wetsvoorstel 
gehandhaafd.  
 
Sommige respondenten signaleerden dat de regeling geen volledige bescherming 
biedt aan de cliënten van tussenpersonen. Met name de vordering tot teruggave 
van de door cliënten gestelde zekerheden kan deels onbeschermd blijven. Deze 
constatering is juist, maar de keuze die bij het opstellen van de regeling is 
gemaakt met betrekking tot de reikwijdte van deze bescherming is bewust 
genomen. Verdergaande bescherming van de rechten van cliënten zou van invloed 
zijn op het verdienmodel van tussenpersonen en hen op een achterstand zetten 
ten aanzien van buitenlandse concurrenten. Evenwel zal in de toekomst in overleg 
met belanghebbenden nader worden beschouwd welke mogelijkheden er verder 
nog zijn om de rechten van cliënten te beschermen zonder dat dit ten koste gaat 
van de concurrentiepositie van Nederlandse financiële instellingen. 
 
Volgens enkele reacties zou de reikwijdte van de regeling verder gaan dan 
beoogd: niet alleen transacties waarbij een bank of beleggingsonderneming als 
tussenpersoon optreedt zouden onder de regeling vallen, maar ook transacties 
waarbij de bank voor eigen rekening en risico een positie aangaat met een cliënt 
en (het risico dat voortvloeit uit) deze positie afdekt in de markt met behulp van 
een gelijkluidende positie met een andere partij. Om iedere onduidelijkheid met 
betrekking tot de reikwijdte van de regeling weg te nemen is een passage 
toegevoegd aan de memorie van toelichting. Uit deze passage volgt dat alleen het 
zogenaamde intermediary risk dat een cliënt op zijn tussenpersoon loopt wordt 
gedekt door deze regeling. 
 
Sommigen respondenten stelden voor om de deskundige die verantwoordelijk is 
voor het beheer van het derivatenvermogen al een in eerder stadium te 
benoemen, namelijk bij een dreigend faillissement van een tussenpersoon. Hier is 
evenwel vanaf gezien omdat het aankomende deel 3A van de Wft – dat de BRRD 
implementeert – in voldoende mogelijkheden voorziet om tijdig in te grijpen. Ook 
de suggestie om de deskundige een eigen bevoegdheid te verstrekken met 
betrekking tot het derivatenvermogen is niet overgenomen, om te voorkomen dat 
de curator en de deskundige in een patstelling geraken, wat ten koste zou kunnen 
gaan van een effectief beheer. 
 
Ook werd voorgesteld om in de wet op te nemen dat de curator bij de rechter-
commissaris om een tijdelijke opschorting kan vragen van het recht van cliënten 
om hun derivatenposities voortijdig te beëindigen. Het op grote schaal voortijdig 
beëindigen van derivatenposities zou namelijk een potentiële overdracht van het 
derivatenvermogen aan een andere tussenpersoon compliceren. Een tijdelijke 
opschorting zou echter niet goed in overeenstemming zijn te brengen met 
bepalingen betreffende financiëlezekerheidsovereenkomsten in de 
20
