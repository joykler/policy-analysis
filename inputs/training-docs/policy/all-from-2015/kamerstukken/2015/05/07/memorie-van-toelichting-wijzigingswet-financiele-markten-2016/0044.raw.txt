tussenpersoon ten gunste van de boedel komen, zodat deze de gemaakte kosten 
(in ieder geval deels) kunnen compenseren. 
 
Aangezien een van de voornaamste doelen van deze regeling is ervoor te zorgen 
dat de derivatenportefeuille van een tussenpersoon zo snel mogelijk kan worden 
overgedragen aan een andere tussenpersoon – dit in lijn met de relevante 
23
voorschriften in de European Market Infrastructure Regulation (EMIR) – dient de 
curator zijn medewerking te verlenen aan een dergelijke overdracht. Aangezien 
artikel 48 van EMIR bepaalt dat de overdracht zonder toestemming van de in 
gebreke blijvende tussenpersoon kan geschieden, is de curator niet bevoegd een 
dergelijke overdacht tegen te houden. Zijn toestemming is dan ook niet vereist 
voor het slagen van de overdracht; wel dient hij de overdracht waar nodig of 
wenselijk (administratief) te faciliteren. Artikel 48 EMIR heeft uitsluitend 
betrekking op de derivatenposities tussen een tussenpersoon en een centrale 
tegenpartij (in deze regeling de corresponderende posities geheten). Om ervoor te 
zorgen dat niet alleen de corresponderende posities, maar ook de daarmee 
samenhangende cliëntposities worden overgedragen, bepaalt het tweede lid dat 
ook deze laatste, tezamen met het derivatenvermogen, onderwerp van de 
overdracht zijn, alsmede de vorderingen van cliënten met betrekking tot (hun 
aandeel van) het te retourneren onderpand. Het zal voor de curator in beginsel 
niet mogelijk zijn om een overdracht ex artikel 48 EMIR via een actio pauliana 
ongedaan te maken, omdat door de overdracht andere schuldeisers van de 
tussenpersoon niet kunnen worden benadeeld. Dit is gevolg van het feit dat het 
derivatenvermogen slechts dient ter voldoening van de vorderingen uit hoofde van 
hun posities, en niet strekt tot voldoening van vorderingen van de overige 
schuldeisers. 
 
Voor cliënten die met hun tussenpersoon hebben afgesproken dat hun 
derivatenposities en de gestelde zekerheden – in lijn met artikel 39 lid 3 EMIR – 
separaat worden geadministreerd bij de centrale tegenpartij, zal de overdracht 
relatief eenvoudig op individuele basis plaats kunnen vinden. Dit is niet te 
verwachten voor cliënten die hebben gekozen voor zogenaamde 
omnibussegregatie, zoals bedoeld in artikel 39 lid 2 EMIR: hun posities worden bij 
24
de centrale tegenpartij niet separaat per cliënt geadministreerd. Om die reden 
schrijft artikel 48 lid 5 EMIR voor dat de centrale tegenpartij de overdracht van de 
betreffende posities naar een andere tussenpersoon initieert op verzoek van alle 
cliënten tezamen. Voor de – niet denkbeeldige – situatie dat de cliënten het niet 
eens zijn of zich niet uitlaten over de keuze voor de tussenpersoon aan wie de 
posities dienen te worden overgedragen, voorziet het derde lid in de bevoegdheid 
van de curator om zelf een andere tussenpersoon te vinden die bereid is de 
posities van de betreffende cliënten en de daarmee corresponderende posities 
over te nemen. Wel behouden de cliënten, voor zover contractueel 
overeengekomen, de mogelijkheid om hun derivatenposities voortijdig te 
beëindigen in verband met het faillissement van de tussenpersoon. Dit staat 
immers niet in de weg aan de overdracht van de rest van de portefeuille.  
 
                                                 
23
 Verordening (EU) nr. 648/2012 (EMIR): verordening (EU) nr. 648/2012 van het Europees Parlement en 
de Raad van 4 juli 2012 inzake otc-derivaten, centrale tegenpartijen en transactieregisters (PbEU 2012, L 
201). 
24
 Ombinussegragatie houdt in dat de derivatenposities van de cliënten van een tussenpersoon op een 
gezamenlijke rekening bij de centrale tegenpartij worden aangehouden. Uit deze rekening is derhalve niet 
op te maken wat de te onderscheiden posities van de individuele cliënten zijn. Ook het onderpand dat de 
tussenpersoon voor deze posities bij de centrale tegenpartij heeft gestort is niet één op één herleidbaar 
tot de individuele cliënten wier derivatenposities op de omnibusrekening worden geadministreerd.
