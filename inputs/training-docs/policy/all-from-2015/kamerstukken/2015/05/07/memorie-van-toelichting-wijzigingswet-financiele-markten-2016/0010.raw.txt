worden verleend. Een onwenselijke doorkruising van de voorbereidingen van DNB 
voor een overdracht betreffende een verzekeraar en diens moedermaatschappij 
door de aanvraag van surseance van betaling door een moedermaatschappij van 
een verzekeraar is niet uit te sluiten. De aanvraag van surseance van betaling 
door de moedermaatschappij van een verzekeraar kan namelijk tot gevolg hebben 
dat een overdracht die DNB mogelijk voorbereidt, wordt belemmerd. Om deze 
reden voorziet het wetsvoorstel in aanpassingen van de titel over de surseance 
van betaling om rekening te houden met de bevoegdheid van DNB om ten aanzien 
van een moedermaatschappij van een verzekeraar in te grijpen.  
  
d. onteigening van vorderingsrechten 
 
De Interventiewet voorziet erin dat niet alleen effecten, maar ook 
vermogensbestanddelen kunnen worden onteigend. In het geval van SNS REAAL 
waren niet alle achtergestelde schulden effecten; voor een deel ging het ook om 
achtergestelde onderhandse leningen. Omdat deze onderhandse leningen dezelfde 
senioriteit hadden als de achtergestelde effecten, en ook op deze leningen in 
faillissement niets zou worden afgelost, zijn deze leningen ook in de onteigening 
betrokken. Slechts de wijze van onteigening was anders dan bij de achtergestelde 
obligaties. Omdat het geen effecten zijn, zijn niet de onderhandse leningen zelf, 
maar de daarmee corresponderende (passieve) vermogensbestanddelen van SNS 
REAAL onteigend ten name van een lege, separate stichting. Ondanks dat de 
onteigening aan de zijde van SNS REAAL geschiedde, is de leningverstrekker 
(vreemd vermogensverschaffer) in materieel opzicht de onteigende partij. De 
facto maakt het voor de leningverstrekker geen verschil of zijn vorderingsrecht 
rechtstreeks wordt onteigend dan wel of het met de door hem verstrekte lening 
corresponderende vermogensbestanddeel van de probleeminstelling wordt 
onteigend ten name van een privaatrechtelijke rechtspersoon die onvoldoende 
verhaal biedt om de lening terug te betalen. Hetgeen voor onderhandse leningen 
geldt, geldt evenzeer voor andere vorderingen van derden op een 
probleeminstelling die geen effecten zijn, zoals de tegenprestatie voor de levering 
van goederen. Ook deze vorderingen zouden thans enkel als passief 
vermogensbestanddeel van een probleeminstelling kunnen worden onteigend. Dit 
wetsvoorstel voorziet erin dat ook de vorderingsrechten die derden hebben op de 
probleeminstelling kunnen worden onteigend. Hierdoor wordt bewerkstelligd dat 
deze vorderingsrechten in de toekomst op dezelfde wijze kunnen worden 
onteigend als effecten. De voorgestelde wijziging wordt opgenomen in deel 6 van 
de Wft dat reeds voorziet in een mogelijkheid voor de Minister van Financiën om 
in het belang van de financiële stabiliteit bepaalde effecten en 
vermogensbestanddelen te onteigenen. 
 
 
§4. Overige wijzigingen  
 
a. intrekking vergunning wegens niet voldoen aan betalingsverplichtingen 
onder de Wbft 
 
In de afgelopen jaren is gebleken dat er een relatief klein maar consistent aantal 
vergunninghouders is dat niet voldoet aan de verplichting tot het betalen van de 
heffingen voor het doorlopend toezicht die de toezichthouder ingevolge de Wet 
bekostiging financieel toezicht (Wbft) mag opleggen. Het betreft hier met name 
kleine financiële ondernemingen die onder het toezicht van de Autoriteit Financiële 
Markten staan. De toezichthouder heeft zelf maatregelen getroffen om deze 
10
