ALGEMEEN 
 
 
§1. Inleiding 
 
Dit wetsvoorstel bevat wijzigingen van de Wet op het financieel toezicht (Wft) en 
van andere wetgeving op het terrein van de financiële markten. Het wetsvoorstel 
maakt onderdeel uit van een jaarlijkse wijzigingscyclus, waarbij als uitgangspunt 
wordt gehanteerd dat daarin alle nationale wet- en regelgeving op het terrein van 
de financiële markten wordt opgenomen. Het wetsvoorstel heeft als beoogde 
inwerkingtredingdatum 1 januari 2016. 
 
In dit wetsvoorstel wordt geregeld dat derivatenbezitters worden beschermd tegen 
het faillissement van hun tussenpersoon (paragraaf 2) en wordt uitvoering 
gegeven aan de aanbevelingen die zijn gedaan naar aanleiding van de evaluatie 
van de Interventiewet (paragraaf 3). Een aantal kleinere wetswijzigingen op het 
terrein van de financiële markten wordt toegelicht in paragraaf 4. 
 
Onderhavig wetsvoorstel is bijna 7 weken ter consultatie voorgelegd op de website 
www.internetconsultatie.nl. Dit heeft geleid tot 13 reacties, die met name zien op 
de bescherming van derivatenbezitters tegen faillissement van tussenpersonen en 
de uitvoering van aanbevelingen die zijn gedaan naar aanleiding van de evaluatie 
van de Interventiewet. De reacties worden besproken in paragraaf 6 van het 
algemene deel van de toelichting. 
 
Vanwege de wijzigingen die dit wetsvoorstel bevat van onder meer de 
Faillissementswet (Fw) en de Wet op de kansspelen (Wok), wordt deze toelichting 
mede namens de Minister van Veiligheid en Justitie gegeven. 
 
 
§2. Bescherming derivatenbezitters tegen faillissement van tussenpersonen 
 
a. aanleiding 
 
Dit wetsvoorstel beoogt om derivatenposities die een tussenpersoon aangaat met 
derden ten behoeve van zijn cliënten af te scheiden van het overige vermogen van 
1
de tussenpersoon. In 2004 kwam MiFID tot stand, die door middel van een 
wijziging van de Wet op het financieel toezicht per 1 november 2007 in Nederland 
is geïmplementeerd. Artikel 13, zevende lid, van die richtlijn schrijft voor dat 
beleggingsondernemingen die financiële instrumenten aanhouden die aan cliënten 
toebehoren “adequate regelingen [treffen] ter vrijwaring van de 
eigendomsrechten van de cliënt, met name in het geval van insolventie van de 
onderneming”. Deze verplichting, die ook geldt voor banken die 
beleggingsdiensten verlenen, blijkt in de praktijk lastig te realiseren voor 
financiële instrumenten die niet als effect in de zin van de Wet giraal 
effectenverkeer (hierna: Wge) kunnen worden aangemerkt, omdat 
derivatenposities die een financiële instelling voor cliënten aangaat en beheert 
geen afgescheiden bestanddeel van haar vermogen vormen. Dit kwam expliciet 
aan het licht toen in 2005 Van der Hoop Bankiers failliet werd verklaard. Cliënten 
met derivatenposities bleken niet beschermd tegen het faillissement van hun 
                                                 
1
 Richtlijn 2004/39/EG van het Europees Parlement en de Raad van 21 april 2004 betreffende markten 
voor financiële instrumenten, tot wijziging van de Richtlijnen 85/611/EEG en 93/6/EEG van de Raad en 
van Richtlijn 2000/12/EG van het Europees Parlement en de Raad en houdende intrekking van Richtlijn 
93/22/EEG van de Raad. 
2
