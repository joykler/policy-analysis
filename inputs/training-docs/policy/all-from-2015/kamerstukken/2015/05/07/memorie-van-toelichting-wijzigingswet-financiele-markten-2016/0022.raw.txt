213ar, eerste lid, onder b, Fw wordt het brede scala van afwikkeling van enkel de 
verzekeraar, afwikkeling van de verzekeraar en diens moedermaatschappij, of het 
afwenden van de bedreiging voor de groep als geheel bedoeld. Het zal echter 
afhangen van de omstandigheden van het geval wat dit in de praktijk betekent. 
Voorgesteld wordt dat, onder voorwaarden, DNB eerder dan thans het geval is het 
faillissement van een moedermaatschappij van een verzekeraar kan verzoeken, 
namelijk in een gelijksoortige situatie als bij een verzekeraar. De redenen hiervoor 
zijn: 1. voorkomen dat nog niet ten aanzien van de moedermaatschappij kan 
worden ingegrepen, terwijl dat wel nodig is voor de afwikkeling, 2. voorkomen dat 
een separaat faillissementsverzoek moet worden ingediend, en 3. voorkomen dat 
door een reguliere faillissementsaanvraag de voorbereiding van een 
overdrachtsplan wordt doorkruist. In dit kader zij opgemerkt dat het mogelijk is 
dat DNB wél het faillissement van de moedermaatschappij aanvraagt, maar niet 
dat van de verzekeringsdochter. De afwikkeling van de verzekeringsdochter leidt 
namelijk niet noodzakelijkerwijs tot het faillissement van de dochter (bijv. bij een 
overdracht van de aandelen uitgegeven door de dochter). 
 
Daarnaast is een aantal vragen gesteld over de wijze waarop DNB kan ingrijpen 
ten aanzien van een moedermaatschappij van een verzekeraar. DNB kan de 
overdrachtsregeling toepassen ten aanzien van de directe of indirecte moeder van 
een verzekeraar, mits aan het criterium wordt voldaan. Het zal de 
verantwoordelijkheid van DNB zijn om, afhankelijk van de omstandigheden van 
het geval, te beoordelen op welk niveau ingrijpen nodig is voor de afwikkeling. Bij 
de inzet van haar bevoegdheden dient DNB te voldoen aan de algemene 
beginselen van behoorlijk bestuur, waaronder het proportionaliteits- en het 
subsidiariteitsbeginsel, waardoor DNB niet verder zal ingrijpen dan nodig is. Het is 
niet uitgesloten dat een kandidaat-overnemer van de aandelen uitgegeven door 
een moedermaatschappij van een verzekeraar een indirect belang krijgt in een in 
een ander land gevestigde bank of verzekeraar. De toezichthouder op deze 
buitenlandse bank of verzekeraar zal dan meestal, net als bij een reguliere 
overname, de geschiktheid van de kandidaat-overnemer en de financiële soliditeit 
van de voorgenomen overdracht moeten beoordelen. DNB zal bij het opstellen van 
een overdrachtsplan zelf ook de geschiktheid van de kandidaat-overnemer 
toetsen. Het ligt daarom in de rede dat DNB, ingeval de kandidaat-overnemer een 
indirect belang zal krijgen in een buitenlandse bank of verzekeraar, contact heeft 
met de desbetreffende toezichthouder over diens beoordeling van de kandidaat-
overnemer. 
 
Tevens is tijdens de consultatieperiode een vraag gesteld over het voorstel om de 
Minister van Financiën de bevoegdheid te geven ook vorderingsrechten die derden 
hebben op een probleeminstelling te onteigenen. De reikwijdte van de 
onteigeningsbevoegdheid wordt door het onderhavige wetsvoorstel niet 
uitgebreid. Deel 6 van de Wft maakt het namelijk reeds mogelijk de gehele 
passivazijde van een financiële onderneming in een onteigening te betrekken. De 
voorgestelde wijziging voorziet er slechts in dat de vorderingsrechten die derden 
hebben op de probleeminstelling (die anders slechts als passief 
vermogensbestanddeel van de probleeminstelling zouden kunnen worden 
onteigend) in de toekomst op dezelfde wijze kunnen worden onteigend als 
effecten. Hierbij kan bijvoorbeeld worden gedacht aan de onteigening van de 
onderhandse leningen, die in het geval van de nationalisatie van SNS niet 
rechtstreeks konden worden onteigend.  
 
22
