tussenpersoon aanwezige gelden en effecten). De voorgestelde regeling brengt 
hier deels verandering in, namelijk voor wat betreft het onderpand dat de 
tussenpersoon heeft gebruikt voor het stellen van zekerheid bij centrale 
tegenpartijen in verband met het aangaan van corresponderende posities. De 
vorderingen tot teruglevering van onderpand in verband met corresponderende 
posities maken immers deel uit van het derivatenvermogen; zie (de toelichting 
op) de definitie van derivatenvermogen. Weer anders is de situatie onder 4. In dat 
geval voldoet de onderpandgever aan zijn onderpandsverplichting door een 
bepaalde hoeveelheid geld in de vorm van giraal tegoed aan te houden op een 
rekening bij de tussenpersoon. In het geval dat de tussenpersoon een bank is, 
staat deze rekening doorgaans op naam van de onderpandgever, maar is het 
saldo tot het bedrag ter hoogte van de onderpandsverplichting geblokkeerd. De 
rekeninghouder/onderpandgever kan dat deel van het tegoed dus niet wegboeken 
naar een andere bank. Niet alleen over het geblokkeerde deel, maar over het 
volledige saldo op deze rekening loopt de cliënt tegenpartijrisico ten aanzien van 
zijn tussenpersoon, behalve voor zover de cliënt aanspraak kan maken op een 
uitkering uit hoofde van het depositogarantiestelsel. Ook als het girale tegoed dat 
bij wijze van zekerheid wordt verstrekt niet op een op naam van de cliënt gestelde 
rekening wordt aangehouden, loopt de cliënt uiteraard het risico dat de 
tussenpersoon failleert en de cliënt het girale tegoed niet of slechts gedeeltelijk 
terugkrijgt. 
 
Bij overdracht van (een deel van) het derivatenvermogen aan een andere 
tussenpersoon, gaan de vorderingen die de faillerende tussenpersoon heeft op de 
centrale tegenpartij(en) over naar de verkrijgende tussenpersoon. Dit geldt ook 
voor de vorderingen tot het terugleveren van de bij de centrale tegenpartij(en) 
gestelde zekerheden. Dit deel van het onderpand blijft aldus beschikbaar om 
uiteindelijk terug te worden geleverd aan de cliënten bij de betreffende 
derivatenposities. Echter, het onderpand dat de tussenpersoon aan de centrale 
tegenpartij heeft verstrekt is, in geval van omnibussegregatie, in de regel minder 
dan hetgeen deze cliënten aan zekerheid hebben gesteld ten behoeve van de 
tussenpersoon. Een voorbeeld moge dit verduidelijken. Stel dat de cliënten van 
tussenpersoon A gezamenlijk ter waarde van € 1 miljoen zekerheid hebben 
gesteld op de wijze genoemd onder 2b, 3 en 4. Tussenpersoon A kan zijn 
onderpandverplichtingen salderen en hoeft daardoor slechts € 800.000 aan 
zekerheid te stellen bij zijn centrale tegenpartij. 
 
Situatie vlak voor het faillissement van tussenpersoon A: 
 
 
 
46
