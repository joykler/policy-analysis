gevraagd om input te leveren. Volgens DACSI voldoen verreweg de meeste (zo 
niet alle) banken momenteel al aan de vereiste administratie van het 
derivatenvermogen. Hier treedt dus geen verandering op, waardoor er geen 
additionele kosten gemoeid zijn met deze verplichting en zich geen toename van 
de regeldruk voordoet.  
 
De verwachting van de Association of Proprietary Traders (APT) en de Vereniging 
van Vermogensbeheerders en –Adviseurs (VV&A) – vertegenwoordigers van 
beleggingsondernemingen in Nederland – is dat beleggingsondernemingen niet 
geraakt zullen worden door deze regeling. Beleggingsondernemingen houden 
momenteel zelf namelijk niet rechtstreeks derivaten aan van hun cliënten. Een 
apart bewaarbedrijf treedt op als tussenpersoon in voorkomende gevallen, 
waarmee al via een andere weg de gewenste vermogensscheiding wordt 
gerealiseerd. Zoals eerder aangegeven, zijn er op dit moment geen 
clearinginstellingen actief met een vergunning in Nederland. Dientengevolge zijn 
er geen lasten voor dit type instellingen van de onderhavige regeling. 
 
De implementatie en naleving van deze regeling zullen tot kosten voor de 
toezichthouder leiden. DNB en de AFM zullen uit hoofde van deze regeling moeten 
toezien dat tussenpersonen (banken, clearinginstellingen en 
beleggingsondernemingen) een adequate administratie voeren van het 
derivatenvermogen. De financiële consequenties van deze toezichttaak zullen 
conform de hiervoor geldende afspraken met de Ministeries van Financiën en van 
Sociale Zaken en Werkgelegenheid worden ingepast binnen het afgesproken 
kostenkader. 
 
b. wijziging Wet ter voorkoming van witwassen en financieren van 
terrorisme  
 
De wijziging van artikel 1, eerste lid, onderdeel a, subonderdeel 12, onder d, van 
de Wwft, zal er naar verwachting toe leiden dat notarissen, advocaten en bepaalde 
andere vrije beroepsbeoefenaars in een aantal gevallen kwalificeren als instelling 
in de zin van de Wwft, waar dat eerder niet het geval was. Dit betekent dat zij 
mogelijk in meer gevallen cliëntenonderzoek zullen moeten doen en wellicht ook 
vaker ongebruikelijke transacties melden. Naar verwachting gaat het hier op het 
totaal van cliëntenonderzoeken en meldingen om een toename van ongeveer 1%. 
Het precieze aantal cliëntenonderzoeken door Wwft instellingen is niet te geven 
omdat Wwft instellingen geen verplichting hebben tot het bijhouden hiervan. Een 
zeer grove schatting is dat het in 2013 voor de bij de wijziging betrokken 
doelgroep ging om enkele duizenden cliëntenonderzoeken. Uit het jaaroverzicht 
van de Financiële inlichtingen eenheid over 2013 blijkt dat in 2013 ongeveer 350 
meldingen zijn gedaan door de betrokken doelgroep. De voorgestelde wijziging 
zou leiden tot enkele tientallen aanvullende cliëntenonderzoeken en ongeveer 4 
aanvullende meldingen. De bijbehorende toename van administratieve lasten is 
derhalve verwaarloosbaar. 
 
c. wijziging Wet op de kansspelen 
 
De doorberekening van de Wwft-toezichtskosten aan de desbetreffende 
kansspelvergunninghouders heeft uiteraard gevolgen voor de betrokken 
kansspelvergunninghouders. Deze zijn voor de betrokken 
kansspelvergunninghouders niet afhankelijk van de vraag of deze in Nederland of 
in een andere EU/EER lidstaat zijn gevestigd. Ook de grondslag, de tarieven en
