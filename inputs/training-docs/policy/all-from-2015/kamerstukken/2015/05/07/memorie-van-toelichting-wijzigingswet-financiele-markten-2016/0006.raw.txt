fasen van de totstandkoming advocaten en rechtswetenschappers hun kennis en 
inzichten beschikbaar gesteld. Aangezien er op dit moment geen financiële 
instellingen zijn die een vergunning hebben voor het uitoefenen van het bedrijf 
van clearinginstelling, zullen in de praktijk banken de gevolgen van de 
voorgestelde regeling ondervinden. Het ziet ernaar uit dat 
beleggingsondernemingen, die geen bank zijn, niet door dit wetsvoorstel zullen 
worden geraakt, omdat er – voor zover bekend – op dit moment geen 
beleggingsondernemingen zijn die optreden als tussenpersoon in de zin van deze 
regeling. Voor zover cliënten van beleggingsondernemingen al beleggen in 
derivaten, treedt een apart bewaarbedrijf op als tussenpersoon van de 
derivatenposities, en wordt op die manier al vermogensscheiding gerealiseerd. 
Desalniettemin is niet uit te sluiten, en zeker naar de toekomst niet, dat ook 
beleggingsondernemingen zelf als tussenpersoon in de zin van deze regeling 
optreden, dus is het voor de effectieve bescherming van derivatenbezitters van 
belang dat de regeling ook op hen van toepassing is. 
 
De belangrijkste praktische gevolgen voor tussenpersonen zitten in de eisen die 
de regeling stelt aan het administreren van het derivatenvermogen. Net als bij het 
verzameldepot staat of valt de werking van deze regeling bij het voeren van een 
goede administratie door de tussenpersoon. Uit diens administratie moet immers 
blijken welke rechten en verplichtingen deel uit maken van het 
derivatenvermogen, dat in geval van faillissement buiten de boedel blijft. Om dat 
te realiseren worden tussenpersonen verplicht om hun administratie op adequate 
wijze bij te houden. Deze verplichting wordt tevens tot voorwaarde gemaakt voor 
het verkrijgen van een vergunning, voor zover een bank, beleggingsonderneming 
of clearinginstelling optreedt als tussenpersoon in de zin van deze wet. Verder 
dient een instelling die beleggingsdiensten verleent haar cliënten te informeren 
over de hoedanigheid waarin zij optreedt als een cliënt een derivatenpositie 
aangaat, en wat de goederenrechtelijke consequenties daarvan zijn. Als een bank 
namelijk in verband met de cliëntpositie een corresponderende positie aangaat, 
treedt zij op als tussenpersoon en geniet de cliënt bescherming tegen het 
faillissement van de tussenpersoon op grond van deze regeling. Gaat de bank 
geen corresponderende positie aan, dan treedt zij op als uiteindelijke tegenpartij 
en geniet de cliënt geen bescherming op grond van deze regeling. De verplichting 
om cliënten hierover te informeren zal, gebaseerd op artikel 4:20 van de Wft, 
worden opgenomen in het Besluit gedragstoezicht financiële ondernemingen Wft. 
De cliënten van een tussenpersoon zullen geen praktische consequenties 
ondervinden van de regeling tot het moment waarop aan hun tussenpersoon 
surseance van betaling wordt verleend of deze wordt onderworpen aan de 
noodregeling of failliet wordt verklaard. Het derivatenvermogen dient namelijk 
slechts ter voldoening van de vorderingen van de cliënten van de tussenpersoon 
voor zover die vorderingen voortvloeien uit hun derivatenposities. Bovendien 
kunnen in de noodregeling of in faillissement hun derivatenposities buiten de 
afwikkeling van de boedel om worden overgedragen aan een andere 
tussenpersoon. Wel lopen de cliënten mogelijk een tegenpartijrisico op hun 
tussenpersoon in verband met de vordering tot teruggave van gestelde 
zekerheden, maar dit risico wordt met de voorliggende regeling deels 
weggenomen (welk deel van het tegenpartijrisico nog resteert, wordt beschreven 
in de toelichting op het voorgestelde artikel 49h lid 4 Wge). 
 
Omdat voor de naleving van deze regeling voor zowel banken als 
beleggingsondernemingen geen additionele investeringen nodig zijn (zie hierover 
de paragraaf inzake administratieve lasten), en de regeling geen invloed heeft op
