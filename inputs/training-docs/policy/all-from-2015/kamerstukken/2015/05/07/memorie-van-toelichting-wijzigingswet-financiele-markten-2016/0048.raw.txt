Als gevolg van het vierde lid kan een cliënt die ervoor kiest zijn derivatenposities 
voortijdig te beëindigen nadat de tussenpersoon failliet is verklaard, mogelijk geen 
aanspraak meer maken op volledige retournering van het door hem verstrekte 
onderpand. Wel kan hij de waarde van het terug te leveren onderpand salderen 
met de openstaande verplichtingen uit hoofde van zijn cliëntposities, maar voor 
het meerdere is de in dit lid beschreven omslagregeling op hem van toepassing. 
 
De omslagregeling geldt niet voor cliënten die met hun tussenpersoon hebben 
afgesproken dat hun derivatenposities separaat, dat wil zeggen op individuele 
basis worden geadministreerd door de centrale tegenpartij, de zogenaamde 
“individuele vermogensscheiding” ex artikel 39 lid 3 EMIR. In dat geval is de 
tussenpersoon namelijk verplicht om al het onderpand dat de cliënt aan de 
tussenpersoon is verschuldigd door te storten naar de centrale tegenpartij, wat 
voor de tussenpersoon minder gunstig is. De cliënt zal daarom in de regel een 
hogere vergoeding zijn verschuldigd aan zijn tussenpersoon, maar daar staat 
tegenover dat hij een betere bescherming tegen het faillissement van zijn 
tussenpersoon geniet. Verplichte deelname aan de omslagregeling zou deze 
hogere bescherming teniet doen en bovendien in strijd zijn met de gedachte 
achter deze constructie in EMIR. Om die redenen bepaalt het vijfde lid dat de 
betreffende cliënten niet meedelen in het verlies dat kan ontstaan indien bij het 
faillissement van de tussenpersoon niet alle door cliënten gestelde zekerheden 
kunnen worden geretourneerd. 
 
In de toelichting van de definitie van cliënt is al aangegeven dat een 
tussenpersoon niet altijd zelf is aangesloten op een centrale tegenpartij, maar dat 
deze aansluiting soms via een andere tussenpersoon loopt. In een dergelijke 
situatie is de regeling van het tweede tot en met vijfde lid onverkort van kracht, 
maar moet steeds voor ‘centrale tegenpartij’ worden gelezen: andere 
tussenpersoon. Het tweede tot en met vijfde lid gelden echter niet bij een keten 
van derivatenposities die niet via een centrale tegenpartij wordt gecleard, omdat 
EMIR niet voorschrijft dat deze posities moeten kunnen worden overgedragen. In 
een dergelijke situatie wordt de cliënt slechts beschermd door hetgeen is bepaald 
in artikel 49g. 
 
Als de vordering van een cliënt of een centrale tegenpartij c.q. andere 
tussenpersoon niet volledig kan worden voldaan uit het derivatenvermogen (zoals 
in het voorbeeld bij de toelichting op het vierde lid), kan de betreffende 
wederpartij het restant van zijn vordering indienen bij de curator. Deze vordering 
zal dan, overige voorrechten daargelaten, als concurrentie vordering worden 
behandeld bij de verdeling van de boedel. 
 
Zoals eerder gezegd is de curator eindverantwoordelijk voor het beheer van het 
derivatenvermogen. Om die reden dient hij er ook voor te zorgen dat, op het 
moment dat het faillissement eindigt, de failliete tussenpersoon geen partij meer 
is bij de derivatenposities waarvan de rechten en verplichtingen ten tijde van de 
faillietverklaring tot het afgescheiden vermogen behoorden, alsmede de daarmee 
samenhangende cliëntposities. Zodoende wordt voorkomen dat niemand meer 
verantwoordelijk is voor het beheer van het derivatenvermogen en daardoor 
sommige cliënten van de tussenpersoon tussen de wal en het schip zouden vallen. 
Om te benadrukken dat het derivatenvermogen slechts dient tot het voldoen van 
vorderingen uit hoofde van cliëntposities, wordt het derivatenvermogen 
uitgesloten van het omslaan van de algemene faillissementskosten. De kosten die
