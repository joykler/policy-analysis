achtste en negende lid, van de richtlijn worden uitgewerkt. Dit wordt 
dienovereenkomstig aangepast. 
 
PP 
 
In artikel 4:37g Wft is artikel 21, dertiende en veertiende lid, van de richtlijn 
beheerders van alternatieve beleggingsinstellingen geïmplementeerd. 
In de memorie van toelichting bij het wetsvoorstel ter implementatie van deze 
richtlijn is ten aanzien van artikel 4:37g reeds aangegeven dat de bewaarder 
aansprakelijk is ten opzichte van degene voor wie hij bewaart, dat zijn dus de 
beleggingsinstelling en de deelnemers. In de aanhef van 4:37g is echter 
aangegeven onder welke voorwaarden aansprakelijkheid jegens de 
beleggingsinstelling of de beheerder kan worden uitgesloten. Door de onderhavige 
wijziging wordt alsnog geregeld dat het hier uitsluiting van aansprakelijkheid 
jegens de beleggingsinstelling en de deelnemers betreft. Overigens kan de 
beheerder wel namens de beleggingsinstelling en de deelnemers de bewaarder 
aansprakelijk stellen. 
 
QQ 
 
In het nieuwe eerste lid van artikel 4:37p wordt geregeld dat de aanvullende 
regels voor het aanbieden van rechten van deelneming in Nederland aan niet-
professionele beleggers niet gelden voor beheerders van beleggingsinstellingen die 
alleen rechten van deelneming aanbieden die slechts kunnen worden verworven 
tegen een tegenwaarde van ten minste € 100 000 per deelnemer, of een nominale 
waarde per recht hebben van ten minste € 100 000. De reden hiervoor is dat 
rechten van deelneming waarvan de economische tegenwaarde per recht ten 
minste € 100 000 bedraagt of waarvan de nominale waarde per recht van 
deelneming ten minste € 100 000 bedraagt in het algemeen slechts zullen worden 
gekocht door beleggers waarvan mag worden verondersteld dat zij voldoende 
deskundig en professioneel zijn en geen baat hebben bij en behoefte hebben aan 
het van toepassing zijn van de aanvullende beleggersbeschermingsbepalingen die 
uit hoofde van artikel 4:37p, eerste lid, Wft zijn gesteld. Om dezelfde redenen zijn 
bijvoorbeeld uitzonderingen opgenomen in de artikelen 2:66a, eerste lid, 
subonderdeel b, Wft en 5:3, eerste lid, subonderdelen c en d, Wft. 
 
RR 
 
Artikel 4:59, tweede lid, komt te vervallen. In artikel 4:59, tweede lid, zijn de 
activiteiten opgenomen die een beheerder van een icbe kan verrichten. Echter de 
richtlijn instellingen voor collectieve belegging in effecten stelt een aantal 
voorwaarden aan het verrichten van deze activiteiten. Deze voorwaarden zijn 
abusievelijk niet opgenomen in artikel 4:59, tweede lid. Daarom zou artikel 4:59 
moeten worden aangepast. Van de gelegenheid is gebruik gemaakt om de inhoud 
van artikel 4:59, tweede lid, op te nemen in een nieuw artikel 2:69c in paragraaf 
2.2.7.1.a betreffende de vergunningplicht voor beheerders van icbe’s aangezien 
de activiteiten die een beheerder kan verrichten samenhangen met de 
vergunningplicht. Vergelijk artikel 2:67a dat bepaalt welke activiteiten een 
beheerder van een beleggingsinstelling kan verrichten. 
 
SS
