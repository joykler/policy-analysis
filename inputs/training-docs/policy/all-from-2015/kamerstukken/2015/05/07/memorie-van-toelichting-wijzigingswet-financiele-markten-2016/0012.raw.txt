binnen de betaaltermijn kan hieronder worden gevat. 
 
b. voeren van een adequate administratie van het derivatenvermogen 
 
Dit wetsvoorstel voorziet tevens in een wijziging van de Wet op het financieel 
toezicht om de toezichthouders – DNB voor banken en clearinginstellingen en de 
AFM voor beleggingsondernemingen niet zijnde banken – in staat te stellen 
toezicht uit te oefenen op een adequate administratie van het derivatenvermogen. 
Daartoe wordt in deel 2 van de Wet op het financieel toezicht toegevoegd dat, om 
een vergunning te krijgen, een tussenpersoon moet aantonen te voldoen aan de 
eisen van het nieuwe artikel 3:33c Wft (voor banken en clearinginstellingen) 
respectievelijk 4:87a Wft (voor beleggingsondernemingen die geen bank zijn). 
Deze – inhoudelijk identieke – artikelen stellen verplicht dat een tussenpersoon 
zijn administratie zodanig moet inrichten dat hij aan de eisen van het tweede lid 
van het voorgestelde artikel 49g voldoet. Dit houdt kort gezegd in dat een 
tussenpersoon bij dient te houden van welke corresponderende posities de 
rechten en verplichtingen tot het derivatenvermogen behoren. Omdat een 
adequate administratie essentieel is voor de werking van deze regeling, krijgen de 
toezichthouders de mogelijkheid tot het opleggen van een last onder dwangsom of 
een bestuurlijke boete bij overtreding van artikel 3:33c onderscheidenlijk 4:87a. 
Daarmee is nog niet gezegd dat het de verantwoordelijkheid van de 
toezichthouders is dat de administratie van een tussenpersoon te allen tijde 
volledig en correct is. Die verantwoordelijkheid ligt uiteraard bij de onder 
toezichtstaande instellingen zelf. Daarnaast wordt een onderdeel toegevoegd aan 
artikel 3:176 lid 5 van de Wft. Het eerste lid van dat artikel bepaalt dat, na het 
uitspreken van de noodregeling, een bank “niet kan worden genoodzaakt tot 
nakoming van haar […] verplichtingen die voor het uitspreken van de 
noodregeling zijn ontstaan.” Indien deze bepaling onverkort van kracht zou zijn, 
zou toepassing van de noodregeling de werking van het derivatenvermogen 
doorkruisen. Door uitsluiting van het derivatenvermogen voor de toepassing van 
de noodregeling wordt dit voorkomen. 
 
Tot slot worden nog enkele wetstechnische aanpassingen voorgesteld: in 
onderdeel f van de definitie van financieel instrument in artikel 1:1 ontbreken de 
woorden ‘en dat’ en artikel 3:179 verwijst naar artikel 213l Fw, terwijl dit artikel 
inmiddels is komen te vervallen. 
 
c. aanbieden van deelnemingsrechten in beleggingsinstellingen 
 
Dit wetsvoorstel bevat verder een wijziging voor Nederlandse beheerders van 
beleggingsinstellingen, die in Nederland rechten van deelneming willen aanbieden 
in een niet-Europese beleggingsinstelling. Ingevolge artikel 36 van de richtlijn 
8
beheerders van alternatieve beleggingsinstellingen mag een Nederlandse 
beheerder van een beleggingsinstelling alleen rechten van deelneming aanbieden 
in een niet-Europese beleggingsinstelling, voor zover deze beleggingsinstelling 
niet gevestigd is in een staat die op de lijst van niet-coöperatieve landen en 
gebieden van de Financial Action Task Force of diens opvolger staat en de AFM 
een samenwerkingsovereenkomst heeft met de toezichthoudende instantie waar 
de niet-Europese beleggingsinstelling is gevestigd. Deze voorwaarden worden 
alsnog geïmplementeerd in artikel 2:121ca Wft. 
                                                 
8
 Richtlijn nr. 2011/61/EU van het Europees Parlement en de Raad van de Europese Unie van 8 juni 2011 
inzake beheerders van alternatieve beleggingsinstellingen en tot wijziging van de Richtlijnen 2003/41/EG 
en 2009/65/EG en van de Verordeningen (EG) Nr. 1060/2009 en (EU) Nr. 1095/2010, PbEU 2011, L 174.
