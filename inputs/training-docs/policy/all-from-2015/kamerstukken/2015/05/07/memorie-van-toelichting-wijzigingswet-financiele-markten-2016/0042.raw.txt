worden voldaan (omdat de corresponderende positie inmiddels is beëindigd), wat 
de bescherming van de regeling teniet zou doen indien de tussenpersoon failliet 
wordt verklaard tussen het moment van beëindiging van de positie en voldoening 
van de vordering van de cliënt. Mocht de vordering die de tussenpersoon uit 
hoofde van de corresponderende positie heeft niet voldoende zijn om de vordering 
van de cliënt te voldoen (dat kan met name het geval zijn voor wat betreft de 
teruggave van gestelde zekerheden), dan komt het niet-voldane gedeelte van zijn 
vordering ten laste van het overige vermogen van de tussenpersoon. Aan deze 
laatste vordering is geen specifiek voorrecht verbonden, omdat er geen aanleiding 
is om de cliënt, na uitwinning van zijn aandeel in het derivatenvermogen, voor het 
overige te bevoordelen boven andere schuldeisers. 
 
Het vierde lid ziet op de situatie dat de cliëntpositie wordt beëindigd zonder dat 
tegelijkertijd de corresponderende positie wordt beëindigd. Dit kan het geval zijn 
wanneer een positie wordt beëindigd voor de beoogde einddatum, in de praktijk 
beter bekend als closing out. Dit kan bijvoorbeeld voorkomen als een cliënt niet 
aan zijn verplichtingen uit hoofde van een of meer derivatenposities voldoet. Bij 
het beëindigen van de cliëntpositie wordt er een eindafrekening gemaakt, waarbij 
de cliënt mogelijk nog een restvordering heeft, doorgaans met betrekking tot de 
teruggave van onderpand. Omdat de cliëntpositie is beëindigd, strekt de daarmee 
corresponderende positie niet meer tot voldoening van de vorderingen uit hoofde 
van de cliëntpositie en maakt deze geen deel meer uit van het 
derivatenvermogen. Een eventuele restvordering van de cliënt moet daarom 
worden voldaan door de tussenpersoon. Daarbij heeft de cliënt echter wel een 
22
voorrecht op de voormalige corresponderende positie. Omdat uit de 
administratie van een tussenpersoon moet blijken welke derivatenposities tot het 
derivatenvermogen behoren (en daarmee zijn bestemd voor het voldoen van 
vorderingen van zijn cliënten), moet de tussenpersoon – indien de voormalige 
corresponderende positie wordt voorgezet – zijn administratie aanpassen, zodat 
daaruit blijkt dat deze voortaan op eigen boek – dus voor haar eigen rekening en 
risico – wordt gehouden. Tevens moet de voormalige corresponderende positie bij 
de centrale tegenpartij worden overgeboekt van de client account naar de house 
account van de tussenpersoon. Uiteraard staat het de tussenpersoon vrij om de 
daarmee verbonden risico’s te mitigeren, bijvoorbeeld door het sluiten van een 
nieuwe derivatenpositie waarmee de risico’s van deze positie worden afgedekt, 
maar dit raakt het derivatenvermogen niet. 
 
Het vijfde lid betreft de situatie dat de tussenpersoon niet aan zijn verplichtingen 
jegens de centrale tegenpartij (of een andere derde) voldoet zonder dat zijn 
cliënten in gebreke blijven. Ook in dat geval dienen de restvorderingen van de 
tussenpersoon jegens de centrale tegenpartij, na voortijdige beëindiging van de 
corresponderende posities, tot het voldoen van de vorderingen van de cliënten bij 
de derivatenposities die samenhangen met de beëindigde corresponderende 
posities. Indien de restvorderingen van de tussenpersoon niet voldoende zijn voor 
het voldoen van de vorderingen van zijn cliënten, behouden de betreffende 
cliënten ook in dit geval een vordering op het overige vermogen van de 
tussenpersoon voor wat betreft het niet-voldane gedeelte. Aan deze laatste 
vordering is geen specifiek voorrecht verbonden, omdat er geen aanleiding is om 
de cliënt, na uitwinning van zijn aandeel in het derivatenvermogen, voor het 
overige te bevoordelen boven andere schuldeisers. 
                                                 
22
 Indien niet de cliënt maar de tussenpersoon een restvordering heeft, dan kan de tussenpersoon voor de 
voldoening van zijn vordering gewoon gebruik maken van de rechten die hij heeft op grond van de met de 
cliënt gesloten overeenkomst(en), het Burgerlijk Wetboek en het Wetboek van Burgerlijke 
Rechtsvordering.
