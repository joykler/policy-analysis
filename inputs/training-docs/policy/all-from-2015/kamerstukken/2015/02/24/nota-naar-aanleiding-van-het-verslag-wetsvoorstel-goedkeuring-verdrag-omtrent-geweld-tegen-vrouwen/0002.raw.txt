en DocumentatieCentrum (WODC) opgenomen. De eerste resultaten zijn in 2013 verschenen en 
aan uw Kamer toegestuurd (Kamerstukken II 2013/14, 33 750 XVI, nr. 80) en de ontwikkelingen 
zullen periodiek worden gevolgd. Uw Kamer wordt hierover via de voortgangsrapportages Geweld 
in afhankelijkheidsrelaties (GIA) ge√Ønformeerd. 
 
De leden van de fractie van de VVD vragen of de regering van mening is dat het verdrag een 
ieder verbindende bepalingen bevat zoals bedoeld in artikel 93 en 94 van de Grondwet en, 
indien deze vraag bevestigend wordt beantwoord, om welke bepalingen het dan gaat. Ook 
willen zij weten of deze bepalingen de Nederlandse burger meer voor de rechter afdwingbare 
rechten geven dan hij nu reeds heeft op grond van andere verdragen waaraan Nederland is 
gebonden. 
 
Een ieder verbindende verdragsbepaling verschaft burgers rechten of legt hun verplichtingen 
op en kan zonder tussenkomst van de nationale wetgever door hen of tegen hen worden 
ingeroepen. In de memorie van toelichting bij dit wetsvoorstel is per artikel uiteengezet op 
welke wijze naar de mening van de regering Nederland voldoet, of zal voldoen, aan de 
verplichtingen uit het verdrag. 
Het verdrag bevat een aantal bepalingen dat naar het oordeel van de regering zodanig 
geformuleerd is, dat een burger zich naar verwachting bij een rechter succesvol zou kunnen 
beroepen op de rechtstreekse werking ervan. De bepalingen die naar verwachting rechtstreeks 
werkend zouden kunnen zijn, zoals het discriminatieverbod in artikel 4 en de bescherming van 
persoonsgegevens in artikel 65, behelzen geen nieuwe rechten voor burgers naast de rechten 
die zij reeds hebben op grond van andere verdragen waaraan Nederland is gebonden. Een 
aantal bepalingen hangt specifiek samen met de materie van het verdrag en zou door burgers 
in rechte kunnen worden afgedwongen als de overheid in gebreke blijft. Bijvoorbeeld op het 
terrein van bewustwording (artikel 13) en het trainen van professionals (artikel 15). Voorts 
bevat het verdrag een aantal verplichtingen voor verdragsluitende staten om bepaalde 
handelingen of activiteiten wettelijk strafbaar te stellen (met name hoofdstuk V van het 
verdrag). Ook daar is voorstelbaar dat burgers de overheid in rechte kunnen aanspreken, 
indien deze blijft nalaten de betreffende wettelijke maatregelen te treffen. Voor Nederland 
geldt echter dat met betrekking tot de stafrechtelijke aspecten thans uitvoeringswetgeving bij 
uw Kamer aanhangig is (zie Kamerstukken II 2014/15, 34 039). 
 
De leden van de PvdA-fractie vragen naar de economische kosten van huiselijk geweld in 
Nederland en doelen daarmee op een overzicht van de kosten van politie en justitie, medische 
kosten, kosten voor psychosociale hulp en kosten in de sfeer van de sociale zekerheid. 
 
De gevolgen van geweld in huiselijke kring zijn ingrijpend, voor de slachtoffers, eventuele kinderen 
en de omgeving. In 2010 is in Nederland onderzoek gedaan naar de verzuimkosten voor 
2
werkgevers als gevolg van huiselijk geweld . Uit dat rapport kwam naar voren dat vier procent van 
de beroepsbevolking in de voorafgaande vijf jaar naar aanleiding van huiselijk geweld van werk 
heeft verzuimd. Dit leidt tot een schatting van de directe kosten voor werkgevers tussen 74 en 192 
miljoen euro per jaar. Voor het overige is er geen landelijk overzicht beschikbaar van de 
economische en maatschappelijke kosten van dit geweld. In het Algemeen Overleg (AO) met uw 
Kamer op 15 oktober 2014 over GIA/kindermishandeling heb ik toegezegd om na te gaan in 
hoeverre het mogelijk is dit onderwerp mee te nemen in het onderzoek naar de aard en omvang 
van geweld in huiselijke kring. Tegelijkertijd heb ik benadrukt dat de maatschappelijke kosten niet 
opwegen tegen het feit dat je altijd moet optreden als er sprake is van geweld in huiselijke kring. 
Niet om de kosten voor later terug te dringen, maar omdat we niet accepteren dat het geweld 
plaatsvindt.  
 
De leden van de fractie van de PvdA vragen naar het percentage van de verdachten van huiselijk 
geweld dat nooit wordt verhoord.  
                                                           
2
 Visee, H.C. en Homburg G.H.J., Verzuimkosten werkgevers als gevolg van huiselijk geweld, Regioplan 
beleidsonderzoek, Amsterdam, 2010.
