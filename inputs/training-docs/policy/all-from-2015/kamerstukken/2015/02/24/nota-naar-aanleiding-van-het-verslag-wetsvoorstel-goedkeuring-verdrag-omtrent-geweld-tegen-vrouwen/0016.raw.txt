huiselijke kring. De middelen die via de decentralisatie-uitkering vrouwenopvang van het 
gemeentefonds aan de centrumgemeenten ter beschikking worden gesteld, zijn bestemd voor de 
aanpak van geweld in huiselijke kring. De middelen kunnen worden ingezet voor preventie en voor 
de systeemaanpak (hulp aan zowel slachtoffers, plegers als eventuele kinderen). In de regiovisies 
van de centrumgemeenten komt deze systeemaanpak nadrukkelijk terug, wordt uitgegaan van een 
integrale, gezamenlijke aanpak waarbij nauw wordt samengewerkt met politie en justitie. 
Het Ministerie van VenJ heeft specifieke middelen beschikbaar voor de aanpak van geweld in 
huiselijke kring. Daarnaast kunnen binnen de budgetten die breed beschikbaar zijn binnen het 
Ministerie van VenJ, alsmede bij de politie en het OM, ook ten goede komen aan het aanpakken 
van daders.  
 
Artikel 10 
 
De leden van de fractie van de VVD lezen dat de Ministeries van VWS en OCW willen inzetten op 
kennisoverdracht en deskundigheidsbevordering op verschillende niveaus van beleid en uitvoering 
van de aanpak van huiselijk geweld, ook als het gaat om gendersensitiviteit. Deze leden willen 
weten waar dit precies op ziet en wat de noodzaak hiervan is. 
 
Voor het antwoord op hun vraag, verwijs ik deze leden graag naar mijn antwoorden op vragen ter 
zake onder het kopje ‘geïntegreerd en gendersensitief beleid’ in punt 3 van het algemeen deel van 
deze nota. 
 
De leden van de VVD-fractie geven aan dat verschillende instanties in Nederland zich bezig houden 
met het bijhouden van statistische gegevens over geweld tegen vrouwen en huiselijk geweld. Zij 
willen weten of de regering hun standpunt deelt of dit (dubbele) werk niet beter door één centrale 
instantie kan worden gedaan en of dit dan past bij het Landelijk Expertisecentrum.  
 
De gegevens die instanties verzamelen, houden verband met de doelstelling per instantie. Veilig 
Thuis/de AMHK’s registreren meldingen en adviesaanvragen die bij hen binnenkomen. De politie 
heeft gegevens over de aangifte en incidenten. Het Landelijk Expertisecentrum Eergerelateerd 
Geweld is specifiek gericht op het verzamelen van gegevens over dit onderwerp met als doel de 
kennis en kunde van de aanpak van deze vorm van geweld te verbeteren. Er is geen sprake van 
dubbel werk, waardoor het naar de mening van de regering niet nodig en ook niet aangewezen is 
om het bijhouden van gegevens bij één centrale instantie te beleggen.  
Om landelijk inzicht te krijgen in de aard en omvang van geweld in huiselijke kring heb ik in de 
GIA-voortgangsrapportage van 10 juli 2014 (Kamerstukken II 2013/2014, 33 750 XVI, nr. 109) 
aangekondigd dat er een onderzoek naar de prevalentie van huiselijk geweld en 
kindermishandeling zal plaatsvinden in het peiljaar 2015. Naar verwachting is in het najaar 2016 
een onderzoeksrapport beschikbaar.  
 
De leden van de VVD-fractie vragen of zij het goed zien dat de beleidsvrijheid die gemeenten 
hebben, in stand blijft in relatie tot de inzet van het verdrag.  
Het klopt dat de beleidsvrijheid van gemeenten in stand blijft. Wel zijn er, zoals aangegeven onder 
paragraaf 3, afspraken gemaakt met de VNG en wordt de monitoring daarvan (inclusief de vraag 
over de naleving van het verdrag) nader uitgewerkt.  
De leden van de PvdA-fractie vragen om nader in te gaan op de coördinerende rol van het 
Ministerie van VWS voor wat betreft geweld in afhankelijkheidsrelaties in relatie tot toezicht op de 
naleving van het verdrag. 
Voor het antwoord op hun vraag, verwijs ik deze leden graag naar mijn antwoord aan het slot van 
het kopje ‘Decentralisatie’ in punt 3 van het algemeen deel van deze nota.  
 
16
