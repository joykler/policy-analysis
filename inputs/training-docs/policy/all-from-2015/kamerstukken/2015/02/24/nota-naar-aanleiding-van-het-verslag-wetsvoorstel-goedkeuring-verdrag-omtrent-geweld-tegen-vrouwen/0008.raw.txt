Bij de keuze van de uitvoering van de in het verdrag opgenomen bepalingen bestaat veel vrijheid 
voor de individuele staten. De uit het verdrag voortvloeiende verplichtingen stemmen overeen met 
het Nederlandse beleid ten aanzien van de aanpak van geweld tegen vrouwen en huiselijk geweld 
en de voorzieningen die daartoe in Nederland zijn getroffen, zoals vastgelegd in de Wet 
maatschappelijke ondersteuning (Wmo 2015). Daarbij kan worden geconstateerd dat het verdrag 
bepaalt dat dit beleid gendersensitief moet zijn (artikel 6 van het verdrag). Daarvoor is een 
specifiek traject in gang gezet, waarvoor wordt verwezen naar de beantwoording van de vragen in 
het kopje “Geïntegreerd en gendersensitief beleid” hieronder.  
 
De leden van de D66-fractie gaan, evenals de leden van de PvdA-fractie onder artikel 10, in op het 
landelijk toezicht op de naleving van het verdrag. De leden van de D66-fractie vragen hoe de 
verantwoordelijkheden met betrekking tot landelijk toezicht zijn verdeeld en hoe het Rijk haar 
verantwoordelijkheid neemt in deze. Daarbij vragen zij hoe het Rijk haar verantwoordelijkheid 
neemt op het gebied van monitoring. Ten slotte benadrukken deze leden het belang van een 
landelijk en onafhankelijk orgaan voor toezicht en vragen de regering welke stappen zij bereid is in 
dezen te nemen. De leden van de PvdA-fractie vragen de regering in te gaan op de coördinerende 
rol van het Ministerie van VWS voor wat betreft GIA in relatie tot toezicht op de naleving van het 
verdrag.  
 
Volgens artikel 10 van het verdrag dienen een of meerdere officiële organen te worden 
aangewezen of te worden aangesteld die verantwoordelijk zijn voor (onder meer) de coördinatie 
van en het toezicht op het beleid en maatregelen ter voorkoming en bestrijding van het geweld 
waarop het verdrag betrekking heeft. Het artikel sluit niet uit dat een ministerie deze rol op zich 
neemt. In Nederland vervult het Ministerie van VWS deze rol. Daarvoor is gekozen, omdat het 
instellen van een apart, nieuw landelijk orgaan niet past bij de decentrale verhoudingen en de 
afspraken die met de centrumgemeenten zijn gemaakt om te komen tot een toekomstbestendig en 
flexibel stelsel van hulp en opvang bij geweld in huiselijke kring. Hierboven heb ik de 
verantwoordelijkheidsverdeling tussen het Rijk en de gemeenten uiteengezet en heb ik verder 
aangegeven dat ik, vanuit mijn coördinerende rol, ga uitwerken hoe het nieuwe stelsel te 
monitoren (inclusief de vraag hoe de naleving van de verdragsbepalingen het beste kan worden 
gevolgd om op deze manier daar toezicht op te houden). 
 
Geïntegreerd en gendersensitief beleid  
 
De leden van de fractie van de PvdA vernemen graag welke oorzaken ten grondslag liggen aan de 
beperkte aanwezigheid van gendersensitiviteit in beleid en uitvoering en hoe gendersensitiviteit 
kan worden geborgd. Ook willen deze leden een beknopt overzicht van de aanbevelingen uit de 
genderscan en vernemen hoe meer inzicht verkregen kan worden in de rol van gender bij 
partnergeweld.  
De leden van de CDA-fractie en D66-fractie verzoeken de regering om inzicht te geven in de 
onderzoeksresultaten van de genderscan en de rol van gender bij partnergeweld. De leden van de 
fractie van het CDA willen daarnaast weten hoe deze informatie wordt gedeeld met de gemeenten, 
gezien hun verantwoordelijkheid bij de uitvoering van de wet.  
De leden van de fractie van de VVD vragen bij artikel 10 de regering om een toelichting op de 
noodzaak van kennisoverdracht en deskundigheidsbevordering in de aanpak van huiselijk geweld, 
ook als het gaat om gendersensitiviteit. Het is de leden onvoldoende duidelijk waar dit precies op 
ziet en wat de noodzaak hiervan is. 
 
Deze vragen zullen gecombineerd, in hun onderlinge samenhang, worden beantwoord. 
Gendergerelateerde factoren vormen een belangrijke oorzaak voor het ontstaan en het voortduren 
van geweld in huiselijke kring. Een effectieve aanpak van huiselijk geweld vereist daarom dat er 
rekening wordt gehouden met gender en genderfactoren, die bijdragen aan het bestendigen en 
laten voortduren van machtsverschillen en stereotype rolverwachtingen tussen mannen en 
vrouwen. 
8
