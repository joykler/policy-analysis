Primaire preventie 
 
De leden van de PvdA-fractie hechten waarde aan meer aandacht voor primaire interventie (het 
wegnemen van de factoren die kunnen leiden tot huiselijk geweld) en vragen wanneer de Kamer 
geïnformeerd zal worden over de wijze waarop de regering daar nader invulling aan zal geven. De 
leden van de SP-fractie missen een toelichting op de wijze waarop de regering nu al invulling geeft 
aan primaire preventie. Zij vragen welke knelpunten er momenteel zijn en welke problemen 
moeten worden aangepakt. De leden van de SP-fractie vragen voorts wanneer de Kamer de 
uitwerking tegemoet kan zien van het voornemen om te bezien op welke wijze aan primaire 
preventie invulling gegeven kan worden. 
Ook de leden van de D66-fractie gaan in op de primaire preventie en verzoeken de regering uiteen 
te zetten op welke wijze zij concrete invulling gaat geven aan de eis van het verdrag om primaire 
preventie te waarborgen, apart van bewustwordingscampagnes. 
 
De regering acht primaire preventie van belang om op deze manier factoren die kunnen leiden tot 
(huiselijk) geweld weg te nemen. Bij primaire preventie gaat het om een breed scala van 
onderwerpen, van opvoeding tot economische zelfstandigheid. In het algemeen zet de regering in 
op emancipatie, integratie en participatie. Zo is uw Kamer onlangs geïnformeerd over de midterm 
review Emancipatie (Kamerstukken II 2014/2015, 30 420, nr. 211). Daarnaast hebt u recent het 
actieplan Zelfbeschikking 2015-2017 ontvangen, dat zich richt op preventie (Kamerstukken II, 
2014/2015, 32 175, nr. 54). Verder zijn er specifieke acties om de eigen kracht van vrouwen te 
bevorderen (zie ook het antwoord op de vraag van de VVD-fractie naar aanleiding van artikel 6) en 
gericht op scholen in het kader van sociale veiligheid, waaronder seksualiteit en seksuele diversiteit 
(zie verder het antwoord hieronder).  
Kortom: de regering geeft reeds invulling aan primaire preventie. Een belangrijk knelpunt is er 
echter in gelegen dat niet eenvoudig is te duiden wat de bijdrage van afzonderlijke maatregelen is 
aan het voorkómen van geweld. Vaak is immers sprake van een veelheid aan factoren die een rol 
hebben gespeeld in de aanloop naar geweld. Met het voorgenomen effectonderzoek (zie hetgeen 
aan het slot van het algemeen deel van deze nota is geantwoord op een vraag ter zake van de 
leden van de SP-fractie) probeert de regering niettemin een beter beeld te krijgen van de 
effectiviteit van het (preventie)beleid.  
 
De leden van de PvdA-fractie delen de mening dat preventie en het vergroten van de weerbaarheid 
van jongeren helpen bij het doorbreken van intergenerationele overdracht en willen graag weten 
welke speerpunten naast de weerbaarheidstool worden ingezet om intergenerationele overdracht te 
voorkomen.  
 
In het kader van preventie blijkt uit de midterm review Emancipatie (Kamerstukken II 2014/15, 30 
420, nr. 211) dat het vergroten van het bewustzijn en de seksuele weerbaarheid van jongeren 
essentieel is, waarbij wordt aangesloten bij de belevingswereld van jongeren en zij zelf worden 
gestimuleerd en begeleid om in actie te komen.  
Naast de eerder genoemde WE CAN YOUNG-campagne en de inzet op deskundigheidsbevordering 
van docenten om thema’s op het terrein van sociale veiligheid beter bespreekbaar te maken, 
hebben de Ministeries van VWS en OCW besloten om een subsidie te geven aan Rutgers WPF en 
SOA Aids Nederland voor 2015, voor het borgen en verspreiden van de behaalde resultaten en 
producten uit de jongerenaanpak social media ’Maak seks lekker duidelijk’. De genoemde 
weerbaarheidstool maakt daarvan onderdeel uit, evenals de online educatieve game ’Can you fix it’ 
en de borging van het boek ’Verhalen voor onder je kussen’, dat in 2014 op meer dan 750 scholen 
is verspreid.  
In aanvulling op deze campagnes laat de Minister van OCW een social media-campagne 
ontwikkelen voor en door jongens van 12-18 jaar, die zich specifiek richt op de invloed van 
stereotiepe beelden van mannen en vrouwen en de communicatie onder jongens, getiteld ’Meer 
dan macho’. 
In 2015 worden ten slotte de uitkomsten verwacht van een internationaal onderzoek van het 
Verwey-Jonker Instituut en Atria naar best practices ter preventie van de intergenerationele
