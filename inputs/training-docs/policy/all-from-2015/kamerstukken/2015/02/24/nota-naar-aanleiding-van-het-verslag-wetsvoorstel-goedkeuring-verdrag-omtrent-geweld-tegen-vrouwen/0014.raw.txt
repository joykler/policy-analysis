overgedragen aan de autoriteit van de uitvoerende lidstaat, die na erkenning maatregelen neemt 
die gelden in deze lidstaat. De bescherming wordt volgens het nationale recht van de uitvoerende 
lidstaat voortgezet. Omgekeerd kan een slachtoffer dat in een andere EU-lidstaat wordt 
beschermd, de beschermende maatregelen in Nederland inroepen en effectief maken met behulp 
van de maatregelen die het Nederlandse recht kent.  
 
De leden van de fractie van D66 vragen de regering naar recente resultaten van het programma 
‘Taal voor leven’ . Zij vragen zich af of de pilot het gewenste effect van het tegengaan van 
laaggeletterdheid onder vrouwen heeft bereikt en, als dat niet het geval is, welke stappen de 
regering gaat nemen om laaggeletterdheid onder vrouwen terug te dringen.  
 
‘Taal voor het leven’ is een programma waarbinnen diverse trajecten voor laaggeletterden worden 
aangeboden. Onderdeel hiervan zijn de Taal voor Thuis-trajecten, gericht op laaggeletterde 
moeders. De trajecten bevorderen taalontwikkeling en ouderbetrokkenheid en dragen daarmee bij 
aan de participatiekansen van de deelneemsters. Deelneemsters kunnen doorstromen naar Taal 
voor het Leven-trajecten, waarin zij hun eigen taalvaardigheden verder ontwikkelen. De resultaten 
van Taal voor Thuis worden gemeten door de Universiteit Maastricht. Uiterlijk 31 maart 2015 is de 
evaluatie van de pilot-fase van Taal voor Thuis gereed. De voorlopige signalen zijn dat de pilot Taal 
voor Thuis goede resultaten boekt. Als de evaluatie dat bevestigt, wordt de methode voortgezet 
binnen het programma ’Taal voor het Leven’.  
 
Naast Taal voor Thuis heeft de Minister van OCW intussen ook het project Educatie voor Vrouwen 
met Ambitie (EVA) van start laten gaan. Dit project is gericht op de drie basisvaardigheden taal, 
rekenen en digitale vaardigheden. Het ontbreken van deze basisvaardigheden maakt het moeilijker 
om stappen in de richting van de arbeidsmarkt te zetten en economisch zelfstandig te zijn. Er 
wordt een digitaal platform ontwikkeld waarmee iedereen thuis aan de slag kan. In vier 
arbeidsmarktregio’s worden vanaf begin 2015 pilots uitgevoerd waarbij vrouwen in groepen, onder 
leiding van getrainde vrijwilligers, gezamenlijk aan de slag kunnen om hun basisvaardigheden te 
verbeteren. De effecten worden gemonitord. Afhankelijk van de resultaten, die naar verwachting in 
2016 beschikbaar zullen zijn, wordt bezien hoe EVA op lokaal niveau duurzaam kan worden belegd 
en kan worden uitgerold over meer regio’s. 
 
Artikel 7 
 
De leden van de SP-fractie vragen in het kader van de coördinerende rol van het Ministerie van 
VWS naar de samenwerking met andere ministeries. Ook willen zij weten hoe het gaat na de 
decentralisaties, namelijk hoe de regering haar coördinerende rol ziet bij verschillend gemeentelijk 
beleid.  
 
Bij de aanpak van geweld in afhankelijkheidsrelaties gaat het om een rijksbrede aanpak. 
Verschillende ministeries, te weten VWS, VenJ, OCW, SZW, BuZa en Binnenlandse Zaken en 
Koninkrijksrelaties (BZK), werken daarbij intensief en goed samen. In de brief van 15 september 
2014 aan uw Kamer heb ik toegelicht wat mijn coördinerende rol inhoudt (Kamerstukken II 
2013/2014, 3 4000 XVI, nr. 6). Voor een uiteenzetting in den brede met betrekking tot de 
verantwoordelijkheid van het Rijk in een gedecentraliseerd stelsel zij verwezen naar een eerdere 
brief van de regering hierover uit 2013 (Kamerstukken II 2012/2013, 33 400 VII, nr. 59).  
Daarnaast werk ik, mede vanwege de decentralisaties, samen met de VNG en de FO. Met de VNG 
zijn in 2014 afspraken gemaakt voor een kwaliteitsimpuls in de aanpak van geweld in huiselijke 
kring (waaronder de opvang van specifieke groepen, Veilig Thuis, het AMHK en Kindermishandeling 
en ouderenmishandeling). Het Programma Veilig Thuis van de VNG en de FO wordt in 2015 
voortgezet. 
 
De leden van de fractie van de SP vragen zich af waarom pas in het najaar van 2014 is ingezet op 
kennisoverdracht en deskundigheidsbevordering. Zij willen hierop een uitgebreide toelichting.
