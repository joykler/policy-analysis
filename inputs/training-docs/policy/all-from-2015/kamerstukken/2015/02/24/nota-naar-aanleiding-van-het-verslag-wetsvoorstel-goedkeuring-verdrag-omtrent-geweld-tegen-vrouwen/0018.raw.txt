Artikel 14 
 
De leden van de fractie van D66 stellen bij artikel 14 enkele vragen over de implementatie van 
binnenshuis geweld in het onderwijs.  
 
Voor het antwoord op hun vragen, verwijs ik deze leden graag naar mijn antwoord onder nr. 16.  
 
Artikel 15  
 
De leden van de VVD-fractie menen dat er in Nederland geen kennisachterstand is bij de 
beroepskrachten en dat hier in mindere mate aandacht en prioriteit aan gegeven zou moeten 
worden. Deze leden stellen een vraag over de kosten die gepaard gaan met het trainen van de 
justitiële keten. Zij vragen ook of dit noodzakelijk is.  
 
De aanpak van geweld in huiselijke kring verlangt (blijvend) goede kennis van en inzicht in de 
problematiek. Training van professionals is daarom onontbeerlijk. Door de verschillende 
beroepsgroepen is hier de afgelopen jaren veel aandacht voor geweest.  
 
Bij de politie wordt in de initiële opleiding tot agent aandacht aan dit onderwerp besteed. Deze 
kosten zijn niet apart te berekenen. In het vervolgonderwijs voor de politie is in 2014 bijna € 
600.000 uitgegeven aan trainingen om de medewerkers van de politie verder te trainen op het 
terrein van huiselijk en eergerelateerd geweld. 
 
De reclassering heeft een aantal jaren geleden geïnvesteerd in het scholen van alle medewerkers 
op het gebied van huiselijk geweld en de meldcode. Inmiddels is dit geborgd in diverse modules in 
het reguliere opleidingsaanbod voor nieuwe reclasseringsmedewerkers van de drie 
reclasseringsorganisaties. Vanaf 2014 worden alleen de nieuwe medewerkers geschoold. Een 
indicatie voor de kosten voor 2014 is ruim € 15.000. 
 
Officieren van justitie, rechters en hun ondersteuning volgen trainingen op het gebied van huiselijk 
en eergerelateerd geweld binnen het eigen trainingscentrum van de rechterlijke organisatie, het 
Studiecentrum Rechtspleging (SSR). Daarnaast wordt binnen de platforms huiselijk geweld, waar 
de officieren van justitie die zich met huiselijk geweld bezighouden, aan deelnemen, aan 
deskundigheidsbevordering gedaan. De kosten van de leeractiviteiten op het gebied van huiselijk 
en eergerelateerd geweld die worden verzorgd door SSR bedragen jaarlijks gemiddeld € 80.000 
(gemeten over 2012, 2013 en 2014).  
 
De leden van de SP-fractie vragen welke professionals in aanmerking komen voor de trainingen 
van VWS. Ook willen zij weten of de regering erkent dat een training verder moet gaan dan alleen 
via e-learning. Ten slotte vragen zij naar aanvullende methodes om professionals zo goed en zo 
volledig mogelijk te trainen.  
 
De Wet verplichte meldcode huiselijk geweld en kindermishandeling (Stb. 2013, 142) bevat een 
scholingsplicht voor professionals die reeds werkzaam zijn in de sectoren van de meldcode. In dat 
kader is het aan de werkgevers om in te staan voor adequate opleidingen voor hun professionals. 
Om organisaties daarbij te ondersteunen heeft het Ministerie van VWS de module ‘Werken met een 
meldcode’ en e-learning modules laten ontwikkelen. Ook is een databank bij- en nascholing 
opgezet. Bij- en nascholing van reeds werkzame professionals is daarmee voldoende geborgd. De 
inspecties zien er op toe dat professionals in de sectoren van de meldcode ook daadwerkelijk 
geschoold worden. Deze scholing wordt niet door VWS betaald.  
Het is daarnaast belangrijk dat toekomstige professionals tijdens hun (beroeps)opleiding al leren 
over het signaleren van en handelen bij GIA. Opleidingen kunnen een grote rol spelen bij het 
scholen van toekomstige professionals hierin en bij het wegnemen van handelingsverlegenheid. 
Daarom heeft de regering een plan van aanpak GIA in opleidingen opgesteld (Kamerstukken II 
2012/13, 33 400 XVI, nr. 157). Dit plan van aanpak richt zich op de opleidingen die toekomstige
