Artikel 64 
 
De leden van de SP-fractie constateren dat op eigen initiatief politiegegevens verstrekt kunnen 
worden aan buitenlandse autoriteiten. Zij vragen om welke gegevens het kan gaan, of dit van 
tevoren intern wordt vastgesteld en hoe, door wie en op welke wijze wordt gecontroleerd of niet 
meer gegevens dan noodzakelijk worden uitgewisseld. 
 
Ter voorkoming en opsporing van strafbare feiten mag de politie, onder het gezag van het OM, 
informatie verstrekken aan buitenlandse autoriteiten. Dit vindt meestal plaats op basis van een 
rechtshulpverzoek afkomstig van de buitenlandse autoriteiten. In de Aanwijzing inzake de 
informatie-uitwisseling in het kader van de wederzijdse rechtshulp in strafzaken (552i Sv) is de 
bevoegdheidsverdeling tussen de politie en het OM wat betreft het behandelen van 
rechtshulpverzoeken nader uitgewerkt. De politie mag echter onder het gezag van het OM ook 
zonder rechtshulpverzoek politiegegevens aan het buitenland verstrekken voor zover dat 
noodzakelijk is voor de goede uitvoering van de politietaak. Dit is geregeld in artikel 17 van de Wet 
politiegegevens. Onder ‘politiegegevens’ wordt ingevolge artikel 1, onder a, Wet politiegegevens 
verstaan: elk persoonsgegeven dat in het kader van de uitoefening van de politietaak wordt 
verwerkt. De voorwaarden waaronder de politiegegevens kunnen worden verstrekt zijn neergelegd 
in de Wet politiegegevens en het Besluit politiegegevens. De verstrekking dient in het belang te 
zijn van de opsporing van ernstige misdrijven of te dienen ter voorkoming van een ernstig gevaar 
voor de openbare orde. De gegevens dienen te worden verstrekt onder de voorwaarde dat deze 
slechts kunnen worden verwerkt voor het doel waarvoor ze zijn verstrekt en er mogen niet meer 
gegevens worden verstrekt dan noodzakelijk is voor een goede uitvoering van de politietaak 
(artikel 5:1 Besluit politiegegevens). Voorts mogen politiegegevens alleen worden verstrekt als bij 
de ontvangende instantie voldoende waarborgen aanwezig zijn voor een juist gebruik en voor de 
bescherming van de persoonlijke levenssfeer (artikel 17, vijfde lid, Wet politiegegevens). Blijkens 
de parlementaire geschiedenis mag voor de landen die lid zijn van de Raad van Europa worden 
verwacht dat aan dit criterium wordt voldaan. Voor die landen waarvoor dat niet het geval is, zal 
per afzonderlijk geval moeten overwogen of, gelet op de aard van het gegeven en het doel 
waarvoor het wordt gevraagd en met inachtneming van wat in het algemeen over het land bekend 
is, de verstrekking van het gegeven rechtvaardig is (Kamerstukken II 2005/06, 30327, nr. 3, p. 72 
e.v., Nota van toelichting bij Besluit politiegegevens, Stb. 2007, 550, p. 86). De verstrekking van 
politiegegevens aan het buitenland geschiedt door tussenkomst van de Dienst Landelijke 
Informatieorganisatie van de Nationale Politie (DLIO). DLIO checkt onder het gezag van het OM of 
aan voornoemde voorwaarden is voldaan. In gevallen waarin sprake is van verstrekking van 
politiegegevens aan landen waarbij mensenrechten- en veiligheidsrisico’s kunnen spelen zal per 
geval een afweging worden gemaakt. In voorkomende gevallen zullen het Ministerie van VenJ en 
het Ministerie van BuZa een inschatting maken van mogelijke risico’s. Indien het andere land de 
verstrekte informatie als bewijs in een strafzaak wil gebruiken, zal het hiervoor via een justitieel 
rechtshulpverzoek aan Nederland toestemming moeten vragen. 
 
De Staatssecretaris van Volksgezondheid, 
Welzijn en Sport, 
 
 
 
 
 
drs. M.J. van Rijn 
 
26
