Artikel 30 
 
Volgens de leden van de SP-fractie is het voor slachtoffers die via een civiele procedure een 
schadevergoeding toegewezen hebben gekregen, zeer lastig om deze vordering op de dader te 
incasseren. Deze leden vragen of de regering mogelijkheden ziet om slachtoffers in de toekomst op 
weg te helpen bij het incasseren van hun schadevergoeding.  
 
Slachtoffers die aanspraak willen maken op schadevergoeding, kunnen hiervoor verschillende 
wegen bewandelen. Zij kunnen zich wenden tot de strafrechter of het Schadefonds 
Geweldsmisdrijven. Ook kunnen zij bij de civiele rechter een vordering indienen. De positie van het 
slachtoffer is het sterkst binnen het strafrecht. De strafrechter kan de dader een 
schadevergoedingsmaatregel opleggen. Het slachtoffer hoeft in dat geval niet zelf voor inning te 
zorgen. Dit wordt gedaan door het Centraal Justitieel Incassobureau. Als de dader niet betaalt, dan 
kan een slachtoffer aanspraak maken op een voorschotregeling en staat de staat garant.  
Kiest een slachtoffer voor het instellen van een civiele vordering en wordt deze toegewezen, dan 
dient hij of zij zelf voor inning zorg te dragen. Een veroordelend civiel vonnis geeft een slachtoffer 
de mogelijkheid om zelf via een deurwaarder executoriaal beslag te leggen op (bijna) alle 
bezittingen van de dader. Slachtofferhulp Nederland kan slachtoffers uitleg bieden over de 
verschillende schadevergoedingsmogelijkheden en de voorwaarden waaronder deze van toepassing 
zijn.  
 
Onlangs is het laatste uit een serie van drie onderzoeken naar civiel schadeverhaal door 
slachtoffers beschikbaar gekomen. Deze onderzoeken, voorzien van een beleidsreactie, worden 
door de Staatssecretaris van VenJ begin 2015 naar uw Kamer gestuurd. Mede op basis van de 
uitkomsten van deze rapporten wordt bezien of en zo ja welke verdergaande mogelijkheden 
denkbaar zijn om het slachtoffer verder te faciliteren in zijn of haar schadeverhaal, zowel in het 
civiele als in het strafproces. 
 
Artikel 31 
 
De leden van de PvdA-fractie vragen naar de maatregelen die door de Staatssecretaris van VenJ 
zijn getroffen om bij fataal partnergeweld betrokken kinderen te beschermen.  
 
Bij brief van 15 november 2013 (Kamerstukken II 2013/14, 33 552, nr. 9) heeft de 
Staatssecretaris van VenJ uw Kamer op de hoogte gesteld van de maatregelen die worden 
genomen om kinderen die als gevolg van partnerdoding hun ouder verliezen zo goed mogelijk te 
beschermen. Dit zijn: het organiseren van verbeterde samenwerking tussen betrokken instanties, 
een wetswijziging om het recht op omgang met de dader-ouder te beperken (hiertoe is op 11 
november 2014 een wetsvoorstel in consultatie gegeven) en het vergroten van de kennis over de 
gevolgen van partnerdoding op kinderen. In het kader van de laatstgenoemde maatregel is uw 
Kamer op 11 november 2014 het rapport ‘Zorg voor kinderen na partnerdoding’ aangeboden 
(Kamerstukken II 2014/15, 33 552, nr. 13).  
 
Artikel 37 
 
De leden van de SP-fractie vragen om een toelichting op de samenwerking met de buitenlandse 
ambassades op het gebied van preventie en handhaving van gedwongen huwelijken.  
 
Per 1 januari 2015 is er bij de gemeente Den Haag een knooppunt huwelijksdwang en achterlating 
ingesteld. Het knooppunt wordt gefinancierd door de gezamenlijke centrumgemeenten 
vrouwenopvang. Het knooppunt heeft enerzijds als functie de hulpverlening in Nederland te 
ondersteunen met kennis en instrumenten. Anderzijds treedt het knooppunt op bij complexe 
casuïstiek, bijvoorbeeld als een slachtoffer van huwelijksdwang zich in het buitenland bevindt. Doel 
is om de repatriëring van slachtoffers van gedwongen huwelijk en de aansluiting met de 
hulpverlening in Nederland zo goed mogelijk te laten verlopen. Zodoende is de ketenaanpak in 
22
