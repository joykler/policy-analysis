Artikel 23 
 
De leden van de SP-fractie stellen vragen met betrekking tot de organisatie van de opvang van 
Nederlandse slachtoffers van mensenhandel door gemeenten. Daarbij willen deze leden weten of 
het klopt dat sommige slachtoffers wegens een gebrek aan hulp in hun gemeente niet de juiste 
hulp krijgen omdat hun gemeente de juiste expertise ontbeert. 
 
Nederlandse slachtoffers van mensenhandel worden opgevangen in de vrouwen- of 
mannenopvang. Opvang is niet altijd nodig, omdat Nederlandse slachtoffers vaker dan 
buitenlandse slachtoffers een netwerk hebben waarop zij kunnen terugvallen. Zij kunnen in dat 
geval ambulant worden geholpen. 
In het kader van het interdepartementale project Nationaal Verwijsmechanisme Mensenhandel 
(NVM) wordt een wegwijzer (website) gemaakt waarin het hulp- en ondersteuningsaanbod duidelijk 
inzichtelijk wordt gemaakt. Uit de in het kader van dit project georganiseerde expertmeetings 
kwam naar voren dat er niet altijd duidelijkheid is over de rol die gemeenten (moeten) oppakken 
bij de ketenaanpak mensenhandel en bij de bescherming van slachtoffers mensenhandel in het 
bijzonder. Ook werd naar voren gebracht dat een landelijk dekkend netwerk van regionale 
zorgcoördinatoren wenselijk is. De VNG neemt het initiatief voor een traject van kennisverbetering 
en – overdracht. Doel hiervan is om duidelijk het wettelijk kader en de rol die gemeenten dienen te 
vervullen bij de ketenaanpak en de (financiering) van de opvang, inclusief ambulante opvang in het 
kader van de Wmo 2015 en de Jeugdwet, te schetsen. De rol die gemeenten kunnen vervullen bij 
het signaleren van slachtoffers mensenhandel en het bieden van hulp en voorzieningen aan 
slachtoffers uit de Europese Unie wordt daarbij uitgewerkt en beter bekend. Good practices worden 
hierin meegenomen. Daarbij zal met name aandacht zijn voor het goed beleggen van de 
coördinatiefunctie met betrekking tot de zorg voor slachtoffers van mensenhandel in die regio’s 
waar nog geen regiocoördinator is. Bij de verdere uitwerking van dit traject van kennisverbetering 
en –overdracht worden de conclusies van de door de VNG geïnstalleerde commissie onder leiding 
van burgemeester Lenferink van Leiden betrokken. De commissie, waarin ook Federatie Opvang 
participeert, heeft tot doel om knelpunten en oplossingen rond mensenhandel in relatie tot de 
opvang in kaart te brengen. 
 
De leden van de SP-fractie vragen of instellingen zoals Fier Fryslân voor hun specialistische zorg 
met alle gemeenten afspraken moeten maken.  
 
Hierover heb ik inmiddels op 12 december 2014 Kamervragen beantwoord (Aanhangsel 
Handelingen II 2014/15, nr. 804). Fier Fryslân is in ieder geval partij bij de volgende afspraken 
tussen de VNG en specialistische instellingen: 
 
 Voor de specialistische jeugdzorg is de VNG met de instellingen, waaronder Fier Fryslân, een 
Landelijk Transitiearrangement (LTA) Jeugd (een raamcontract) overeengekomen, waarin de 
condities zijn opgenomen waaronder specialistische jeugdzorg door de gemeenten kunnen 
worden ingekocht. De VNG heeft de gemeenten geadviseerd om een deel van het budget te 
reserveren voor de inkoop van landelijke functies. De beslissing over de inkoop bij Fier Fryslân 
is aan de gemeenten. Zij kunnen uiteraard ook andere keuzes maken en besluiten zelf 
zorgaanbod te gaan ontwikkelen.  
 
 De VNG heeft voor specifieke groepen in de vrouwenopvang (slachtoffers van loverboys en 
eergerelateerd geweld) een centraal inkooparrangement opgesteld en daarvoor middelen apart 
gezet op een zogenaamde derdenrekening. Een deel van de voorzieningen die Fier Fryslân 
thans biedt, worden vanaf 1 januari 2015 op deze wijze gefinancierd. 
 
De leden van de SP-fractie willen weten hoe lang de wachtlijsten zijn voor de opvang van 
slachtoffers van huiselijk geweld.  
 
20
