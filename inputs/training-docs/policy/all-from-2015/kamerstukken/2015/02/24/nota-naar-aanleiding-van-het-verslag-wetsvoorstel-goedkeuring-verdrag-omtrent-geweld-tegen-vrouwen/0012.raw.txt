Over de periode 2002 – 2011 is er een zogenaamde theoretisch gestuurde effectevaluatie naar het 
landelijk beleid huiselijk geweld uitgevoerd (WODC, 2011). Op basis van deze evaluatie is 
vervolgens aangekondigd dat de regering een rijksbrede aanpak voorstaat op basis van drie pijlers, 
te weten het versterken van de positie van slachtoffers, een gerichte aanpak van de daders en het 
doorbreken van intergenerationele overdracht (Kamerstukken II 2011/12, 28 345, nr. 115). Nu 
zullen de effecten van het beleid van de afgelopen jaren sinds 2011 in kaart worden gebracht. In 
de voortgangsrapportage GIA die recent naar uw Kamer is gestuurd, informeert de regering u over 
de stand van zaken met betrekking tot opzet en planning van deze effectstudie. 
 
4. Artikelsgewijze toelichting  
 
Artikel 4  
 
De leden van de fractie van de PvdA vragen wanneer de meldplicht voor geweld gepleegd door 
professionals jegens cliënten in een zorgrelatie wordt ingevoerd.  
 
De meldplicht dat zorgaanbieders geweld in de zorgrelatie moeten melden bij de IGZ, is geregeld in 
het voorstel van Wet kwaliteit, klachten en geschillen zorg (Wkkgz), dat momenteel ter 
behandeling ligt in de Eerste Kamer (32 402). De verwachting is dat deze wet 1 juli 2015 of 1 
januari 2016 in werking zal treden. 
 
De leden van de PvdA-fractie vragen naar het aantal meldingen van geweld gepleegd door 
professionals jegens cliënten in de sectoren jeugdzorg en het gevangeniswezen. 
 
De Inspectie Jeugdzorg heeft tussen 1 januari 2010 en 1 januari 2015 in totaal elf meldingen van 
(vermoedens) van fysiek grensoverschrijdend gedrag door een hulpverlener jegens een jeugdige in 
de jeugdzorg ontvangen. Voor wat betreft het gevangeniswezen zijn er de afgelopen vier jaren 
(2010-2014) tien voorvallen van (aannemelijk) fysiek geweld van medewerkers jegens 
ingeslotenen geweest. Deze voorvallen zijn allemaal afgehandeld, bijvoorbeeld door strafontslag of 
berisping.  
Artikel 6 
 
De leden van de VVD-fractie vragen welke invulling het verdrag geeft aan het versterken van de 
eigen kracht van vrouwen.  
 
Het verdrag verplicht verdragspartijen onder meer de eigen kracht van vrouwen te bevorderen. Het 
versterken van de eigen kracht van vrouwen staat centraal in het emancipatiebeleid. Op 19 
december 2014 (Kamerstukken II 2014/15, 30 420, nr. 211) heeft de Minister van OCW u 
geïnformeerd over de uitkomsten van de midterm review. Hierin kunt u lezen welke acties er sinds 
2013 zijn ondernomen, hun achtergronden en resultaten. Er wordt ook een aantal verbeterpunten 
genoemd voor de uitvoering van het beleid. De afgelopen periode is bewust ingezet op duurzame 
projecten in plaats van kleine, eenmalige impulsen. De economische zelfstandigheid van vrouwen, 
van belang voor het versterken van de eigen kracht, is één van de prioriteiten binnen het 
emancipatiebeleid. Met 11 centrumgemeenten van arbeidsmarktregio’s zijn begin oktober 2014 
afspraken gemaakt over een extra inzet van gemeenten en Rijk in de periode 2015-2016 op 
activering van vrouwen met afstand tot de arbeidsmarkt. In de komende maanden zullen nog circa 
15 andere centrumgemeenten volgen. Het betreft een voortzetting van het Eigen Kracht-project 
dat sinds 2011 in 22 grote en middelgrote gemeenten loopt. De resultaten van dit project zijn 
positief. Vrouwen krijgen meer zelfvertrouwen, een groter sociaal netwerk en circa 15 procent van 
de deelneemsters met een grote afstand tot de arbeidsmarkt vindt werk, volgt een opleiding of 
start een eigen bedrijf. In vier gemeenten zijn in het kader van Kracht on Tour 
(www.krachtontour.nl) afspraken gemaakt met bedrijven, gemeenten en andere organisaties over 
maatregelen om meer vrouwen economisch zelfstandig te laten worden. Met veertig regionale 
partijen zijn meer dan 50 afspraken gemaakt, variërend van werkervaringsplaatsen en
