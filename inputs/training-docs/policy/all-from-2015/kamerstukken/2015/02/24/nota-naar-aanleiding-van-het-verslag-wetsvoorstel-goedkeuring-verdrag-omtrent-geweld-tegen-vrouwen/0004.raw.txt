Uit ontvangen informatie van de Raad voor de rechtspraak blijkt dat in de periode 2010 tot en met 
2013 door de rechtbanken 503 mensenhandelzaken zijn afgedaan, de telling betreft het aantal 
verdachten. In 17% (84) van de zaken was sprake van ontneming. 
 
De leden van de CDA-fractie merken op dat geweld tegen mannen nog veel meer in de taboesfeer 
zit en dat moet worden voorkomen dat deze groep wordt vergeten. Zij vragen hoe de regering dit 
ziet. 
 
Voor mannelijke slachtoffers is het inderdaad vaak moeilijk om naar buiten te komen met hun 
ervaringen. Zij durven dat dikwijls niet te doen, uit schaamte of omdat zij denken dat ze niet 
serieus worden genomen. Maar deze groep wordt zeker niet vergeten. In de vier grote steden 
Amsterdam, Rotterdam, Den Haag en Utrecht kunnen mannen terecht als zij opgevangen moeten 
worden vanwege geweld in huiselijke kring. Daarnaast gaat de nog uit te voeren prevalentiestudie 
naar de aard en omvang van geweld in huiselijke kring ook over mannelijke slachtoffers. In de 
publiekscampagne ’Een veilig thuis, daar maak je je toch sterk voor’ zal in 2015 aandacht worden 
geschonken aan het verhaal van mannelijke slachtoffers van geweld in huiselijke kring.  
 
2. Uitvoering 
 
De leden van de fracties van de PvdA, de SP en het CDA hebben diverse vragen gesteld met 
betrekking tot de aanpak van huiselijk geweld op het Caribische deel van Nederland.  
De fractieleden van de PvdA willen weten hoe de basisaanpak huiselijk geweld die voor het 
Caribische deel is opgesteld er precies uitziet, welke concrete stappen op de eilanden worden gezet 
om geweld in afhankelijkheidsrelaties te voorkomen en bestrijden en hoe het staat met de 
beschikbaarheid van opvangvoorzieningen, primaire preventie, signalering en 
deskundigheidsbevordering.  
De leden van de SP-fractie vragen waarom en op welke punten het Caribisch deel van Nederland 
nog niet voldoet aan het verdrag en op welke termijn zij in staat zijn om daaraan te voldoen.  
De fractieleden van het CDA vragen wat de huidige stand van zaken is in de aanpak van huiselijk 
geweld en geweld tegen vrouwen, wanneer deze eilanden onder het verdrag vallen en waarom dit 
verdrag niet als startpunt wordt genomen om huiselijk geweld en geweld tegen vrouwen in beleid 
op de eilanden (verder) vorm te geven. Deze leden willen een overzicht van de acties die volgens 
de regering tot dat moment gedaan moeten worden en wie daarvoor verantwoordelijk is.  
 
De regering onderschrijft het standpunt van deze leden dat het verdrag ook op Caribisch Nederland 
van toepassing moet worden. Om die reden is in opdracht van de Ministeries van VWS, VenJ en 
OCW onderzoek verricht om te bezien welke maatregelen getroffen moeten worden om aan het 
verdrag te kunnen voldoen. Door onderzoeksbureau Regioplan is daarbij, in nauwe samenwerking 
met de lokale overheden en ketenpartners, een voorstel gedaan voor een basisaanpak huiselijk 
geweld. Uw Kamer is hierover bij brief van 19 mei 2014 (Kamerstukken II 2013/14, 28 345, nr. 
129) geïnformeerd.  
Uit dit onderzoek blijkt dat het Caribische deel van Nederland nog niet kan voldoen aan de uit het 
verdrag voortvloeiende verplichtingen. Op de eilanden ontbreekt specifiek beleid ten aanzien van 
de aanpak van geweld tegen vrouwen en geweld in huiselijke kring. Daarnaast dient er 
geïnvesteerd te worden in voorlichting, deskundigheidsbevordering ten behoeve van signalering, 
interventiemogelijkheden en opvangvoorzieningen voor slachtoffers. De indruk bestaat dat huiselijk 
geweld in het Caribische deel van Nederland, in vergelijking tot het Europese deel van Nederland, 
vaker zwaardere vormen van fysiek geweld betreft. Huiselijk geweld komt veelvuldig voor en is 
nauw verbonden met de armoedeproblematiek op de eilanden. De relatief armoedige 
leefomstandigheden van een deel van de bevolking zijn een trigger voor huiselijk geweld en 
houden dit in stand. Door de armoedeproblematiek zijn bijvoorbeeld slachtoffer en pleger financieel 
afhankelijk van elkaar en kunnen er conflicten ontstaan. De aanpak van geweld in huiselijke kring 
kan daarom niet los worden gezien van de brede aanpak van de sociale problematiek. Dit is dan 
ook de reden dat onderhavig verdrag niet als uitgangspunt is genomen, in plaats daarvan ligt de 
focus op de aanpak van de brede sociale problematiek op het Caribische deel van Nederland.
