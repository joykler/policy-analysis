die (mede) met publiek geld zijn gefinancierd, is het verboden te speculeren met 
complexe financiële producten zoals derivaten. Verzekeren tegen renterisico’s is wel 
toegestaan. Toezicht hierop vindt plaats bij de jaarlijkse accountantscontrole.” 
 
2.1.1 Beleidskader Derivaten (Financiën) 
Om de uitvoering van dit onderdeel van het regeerakkoord interdepartementaal te 
harmoniseren, heeft de Minister van Financiën bij brief van 26 april 2013 (Kamerstukken 
II 2012/13, 33 489, nr. 9) aangekondigd met een overkoepelend beleidskader te komen. 
Dit Beleidskader Derivaten (Kamerstukken II 2013/14, 33 489, nr. 14) is op 17 
september 2013 aan de Tweede Kamer aangeboden, nadat de uitkomsten van het 
Kamerdebat op 3 september 2013 en de nota van het Kamerlid Omtzigt (Kamerstukken 
II 2013/14, 33 741, nr. 2) daarin waren verwerkt. Het Beleidskader bevat de algemene 
uitgangspunten voor het gebruik van financiële derivaten in de (semi)publieke sector.  
Publieke middelen moeten worden ingezet voor de publieke zaak. Om de financiële 
continuïteit van (semi)publieke instellingen te verzekeren, legt het Beleidskader het 
gebruik van financiële derivaten aan banden. Door regels te stellen die speculatief en 
riskant gebruik tegengaan, beoogt het kabinet te verzekeren dat derivaten alleen op 
verantwoorde wijze worden ingezet. Dat is bijvoorbeeld het geval wanneer derivaten 
worden gebruikt om renterisico’s te beheersen die ontstaan bij investeringen in 
bijvoorbeeld huisvesting. 
 
2.1.2 Regeling beleggen en belenen (OCW) 
Voor zover het om instellingen in het onderwijs gaat, is de materie waarop het 
Beleidskader ziet niet geheel nieuw. Er wordt al enkele jaren met beleid over het 
beleggen en belenen van publieke middelen gewerkt. In 2007 werd de Regeling 
beleggen en belenen door instellingen voor onderwijs en onderzoek (Stcrt. 2007, 30) 
van kracht, die naderhand is gewijzigd door de Regeling beleggen en belenen door 
instellingen voor onderwijs en onderzoek 2010 (Stcrt. 2009, 14404) (hierna: de Regeling 
beleggen en belenen). In deze regeling worden regels gesteld voor de jaarverslaggeving 
en de wijze waarop de betrokken instellingen hun publieke en overige middelen mogen 
beleggen en belenen. De Regeling beleggen en belenen is gebaseerd op de artikelen 148 
van de Wet op het primair onderwijs (WPO), 143 van de Wet op de expertisecentra 
(WEC), artikel 99 van de Wet op het voortgezet onderwijs (WVO), 2.5.3, tweede lid en 
2.5.10 van de Wet educatie en beroepsonderwijs (WEB) en 2.9, eerste lid, van de Wet 
op het hoger onderwijs en wetenschappelijk onderzoek (WHW). 
De reikwijdte van de Regeling beleggen en belenen is groter dan die van het 
Beleidskader, omdat de regeling ook van toepassing is op het uitzetten van gelden en 
het aangaan van geldleningen. Deze bredere reikwijdte wordt gehandhaafd, ook na 
inwerkingtreding van het wetsvoorstel. Om te voorkomen dat de bekostigde taak van 
onderwijsinstellingen in gevaar komt, is beheersing van alle financiële risico’s, zowel 
door beleggen als door belenen, noodzakelijk. Er is dan ook geen reden om de reikwijdte 
van de Regeling beleggen en belenen te beperken. 
 
2.1.3 Rechtmatigheid, doelmatigheid en lumpsum 
Vanuit de lumpsumgedachte zijn onderwijsinstellingen zelf verantwoordelijk voor de 
wijze waarop zij de hen toegekende middelen besteden. De minister stelt zich vanwege 
die bestedingsvrijheid terughoudend op. De vrijheid gaat echter niet zo ver, dat in het 
geheel geen voorwaarden aan de wijze van besteding kunnen worden gesteld. Juist waar 
het gaat om het uitzetten van gelden, het aangaan van geldleningen en het aangaan van 
verbintenissen voor financiële producten, zijn de risico’s van onrechtmatige en 
ondoelmatige besteding van publieke middelen groot. 
 
2.1.4 Wetsvoorstel 
In dit wetsvoorstel worden delegatiebepalingen in de verschillende onderwijswetten 
opgenomen. De delegatiebepalingen maken het voor de minister mogelijk om regels te 
stellen over het uitzetten van gelden, het aangaan van geldleningen en het aangaan van 
    W10499.K-2
