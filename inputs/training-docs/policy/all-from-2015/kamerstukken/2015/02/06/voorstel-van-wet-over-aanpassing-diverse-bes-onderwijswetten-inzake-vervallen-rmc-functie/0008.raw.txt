Ten opzichte van de RMC-functie bieden de sociale kanstrajecten extra mogelijkheden: 
een ‘kanstrajecttoelage’ van USD 188 per maand om het onderwijs te kunnen volgen en 
zo nodig ook een bijdrage in de kosten van kinderopvang van USD 140 per kind per 
maand.  
 
Met het onderhavige wetsvoorstel wordt een inefficiënte verdubbeling van voorzieningen 
voor een en dezelfde doelgroep weggenomen. De meldplicht van de scholen aan de 
openbare lichamen blijft gehandhaafd, ook van leerlingen die de school verlaten met een 
diploma praktijkonderwijs en een mbo-1-diploma zonder betaald werk. Deze groep 
leerlingen, die in de bestaande wetgeving voor de BES eveneens onder de definitie van 
‘voortijdige schoolverlater’ valt, komt met onderhavige wijziging, naast dat zij kunnen 
worden doorverwezen naar onderwijs of arbeidsmarkt, nu in aanmerking voor een 
sociaal kanstraject. Daarmee wordt het systeem van doorverwijzen sluitend gemaakt.  
Ook de registratie van voortijdig schoolverlaters blijft gehandhaafd. Deze is in de WSKJ 
BES geborgd bij het projectbureau, zodat een overzicht van voortijdige schoolverlaters 
blijft bestaan. Dit overzicht is van belang voor de uitvoering van de WSKJ BES en de 
vormgeving van het VSV-beleid.  
 
De gewenste wijzigingen van de BES-wetten op het vlak van de RMC-functie zijn 
eveneens aangegrepen om enkele technische verbeteringen in de WSKJ BES door te 
voeren en enkele definitiekwesties op te lossen.  
 
Belangrijkste overweging om dit wetsvoorstel in te dienen, is dat de overheid helder 
moet zijn over het beleid ten aanzien van jongeren zonder startkwalificatie in Caribisch 
Nederland. Dit is mogelijk door de eilanden, ook uit overwegingen van doelmatigheid, in 
de WSKJ BES één wettelijk kader te bieden dat scholen en openbare lichamen niet 
onnodig belast. Met dit doel voor ogen blijven de nuttige elementen uit de RMC-functie 
behouden, maar worden de onnodige dubbelingen geschrapt. 
 
In relatie tot de afgesproken legislatieve terughoudendheid wordt opgemerkt dat deze 
wetswijzigingen weliswaar geïmplementeerd zullen moeten worden, maar dat zij juist 
bedoeld zijn om beter aan te sluiten bij de huidige uitvoeringspraktijk van de sociale 
kanstrajecten en bovendien meer duidelijkheid scheppen. Het is dan ook geen wijziging 
die gelet op de specifieke situatie op de eilanden vooralsnog achterwege zou moeten 
blijven of waarvan de inwerkingtreding opgeschort zou moeten worden. 
 
2. Gevolgen voor de uitvoerbaarheid en de handhaafbaarheid 
Het wetsvoorstel is door DUO onderworpen aan een uitvoerings- en 
handhaafbaarheidstoets. Geconcludeerd is  dat het wetsvoorstel uitvoerbaar en 
handhaafbaar is. De opmerkingen van DUO bij het voorstel zijn verwerkt.  
 
3. Financiële gevolgen voor de rijksbegroting 
Er zijn geen financiële gevolgen voor de rijksbegroting. 
 
4. Administratieve lasten 
Aangezien een bepaling vervalt waaraan nog geen uitvoering is gegeven, zijn er geen 
gevolgen voor de administratieve lasten. Zoals in het algemene deel van de memorie 
van toelichting is aangegeven, wordt met het wetsvoorstel voorkomen dat deze lasten 
zouden toenemen bij toepassing van wettelijke voorschriften die elkaar overlappen. 
 
5. Overleg 
Nadat zij in een eerder stadium geïnformeerd waren over het voorgenomen wetsvoorstel 
en daarvoor alle begrip konden opbrengen, is de tekst hiervan door de Rijksdienst 
Caribisch Nederland voorgelegd aan de openbare lichamen Bonaire, St. Eustatius en 
Saba, en via hen aan de Uitvoeringsorganisaties Sociale Kanstrajecten Jongeren van de 
drie eilanden. Dit heeft niet geleid tot aanvullende opmerkingen.  
    W10329.K-2
