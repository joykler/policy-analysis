De leden van de VVD-fractie vroegen naar het risico dat de raden van commissarissen vooral zullen 
bestaan uit oude bekenden van het bedrijfsbestuur, en naar het kritisch en onafhankelijk functioneren 
van deze raden. Ook informeerden zij naar de wijze waarop de ACM dit in de gaten zal houden.  
In het wetsvoorstel is opgenomen dat benoeming en ontslag van de leden van de Raad van 
Commissarissen instemming behoeft van de minister en dat de bedrijven onder toezicht van de ACM 
en ILT staan. Overigens is op Bonaire bij WEB een volledig nieuwe directie en Raad van 
Commissarissen aangetreden. De bedrijfsresultaten over 2013 en 2014 laten een sterke verbetering 
zien ten opzichte van vorige jaren. De per 1 januari 2014 nieuw gevormde bedrijven op Sint Eustatius 
en Saba hebben, net als op Bonaire, een lid in de Raad van Commissarissen afkomstig uit de Europees 
Nederlandse energiesector. De ACM zal erop toezien dat slechts efficiënte kosten door de bedrijven in 
rekening gebracht kunnen worden aan afnemers. 
 
De leden van de PvdA-fractie vroegen of de huidige leden van de Raad van Commissarissen de 
instemming van de minister krijgen en of al voldaan wordt aan het maximum van vijf. Formeel kan de 
minister zich pas uitlaten over benoeming van leden van de Raad van Commissarissen als het 
wetsvoorstel in werking is getreden. Het zou niet correct zijn daar nu op vooruit te lopen. Het 
distributiebedrijf op Saba kent thans drie commissarissen; op Bonaire en Sint Eustatius vijf. Alle raden 
hebben een lid afkomstig uit de Europees Nederlandse energiesector. 
 
De leden van de PVV-fractie verzochten om inzicht in de keuze om de kosten voor de Raad van 
Commissarissen te plaatsen onder het efficiëntie- en kostentoezicht van ACM, in afwijking van toezicht 
op kosten van de reguliere bedrijfsvoering. De kosten voor de Raad van Commissarissen behoren tot 
de bedrijfskosten van de distributiebedrijven. Net als alle andere kosten van deze bedrijven vallen zij 
onder het toezicht van de ACM. Indien de kosten voor de Raad van Commissarissen disproportioneel 
hoog zijn, zullen de kosten niet in de tarieven worden doorberekend en dat zal ten koste gaan van de 
winst van de onderneming.  
De leden van de PVV-fractie vroegen verder in hoeverre de toezichtskosten op de BES-eilanden gedekt 
worden door de bedrijven en bewoners op deze eilanden en in hoeverre door de Nederlandse 
belastingbetaler. De kosten van toezicht worden gefinancierd uit de begrotingen van Economische 
Zaken en van Infrastructuur en Milieu. Deze begrotingen worden gefinancierd uit de algemene 
middelen, waaraan zowel bewoners van Caribisch Nederland als bewoners van Europees Nederland 
bijdragen.  
 
De leden van de ChristenUnie-fractie vroegen wat het kabinet een aanvaardbaar voorzieningenniveau 
acht voor inwoners van Caribisch Nederland. Een aanvaardbaar voorzieningenniveau is een relatief 
begrip. Vergelijking met Europees Nederland gaat niet altijd op; een vergelijking met de regio is vaak 
beter. Het is overigens niet juist dat veel bewoners niet zijn aangesloten op het elektriciteitsnet en/of 
drinkwaternet. Alleen indien dit bedrijfseconomisch niet verantwoord is, is er voor de bedrijven geen 
aansluitplicht. Op Saba is geen drinkwaternet. Daar hebben de inwoners ook geen behoefte aan. Op 
St. Eustatius zijn er inwoners met een drinkwateraansluiting en die deze aansluiting feitelijk niet 
gebruiken en (overigens ten onrechte) meer vertrouwen hebben in hun eigen drinkwatervoorziening. 
Het kabinet hecht aan een evenwichtige ontwikkeling van de eilanden en legt de prioriteit bij het 
verbeteren van de sociaaleconomische omstandigheden op Bonaire, Sint Eustatius en Saba, 
waaronder nutsvoorzieningen. De keuzes die het kabinet hierbij maakt worden met de 
bestuurscolleges van de eilanden in juni 2015 in het meerjarenprogramma vastgelegd en conform 
afspraak aan uw Kamer gestuurd. 
De leden van de ChristenUnie-fractie informeerden voorts naar het weigeren van het aanleggen van 
een aansluiting wanneer de kosten van een uitbreiding disproportioneel groot zijn ten opzichte van de 
economische waarde van de aansluiting. In beginsel wordt een ieder op het elektriciteitsnet 
aangesloten. De kosten voor een aansluiting worden door een afnemer gedragen. Indien deze 
aansluiting, of meerdere aansluitingen samen, ertoe leiden dat er disproportionele diepte-
investeringen in de netten moeten worden gedaan, dan moet een afweging kunnen worden gemaakt 
tussen de plicht om aan te sluiten en de benodigde extra investeringen in de netten. Voor drinkwater
