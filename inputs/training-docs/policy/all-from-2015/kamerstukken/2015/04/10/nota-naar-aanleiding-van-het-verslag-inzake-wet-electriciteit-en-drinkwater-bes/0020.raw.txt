solidariteit is gebaseerd. Per netbeheerder worden de kosten van de relatief dure aansluitingen zoals 
op bijvoorbeeld de Waddeneilanden gematigd door de andere klanten een hogere prijs te laten 
betalen. Het kabinet heeft er niet voor gekozen Caribisch Nederland op deze wijze in het 
verzorgingsgebied van één van de ongeveer tien Europees Nederlandse netbeheerders te integreren, 
maar om de in Europees Nederland gebruikelijke solidariteit op nationaal niveau door middel van een 
subsidiemethodiek tot Caribisch Nederland uit te strekken. 
  
De leden van de D66-fractie vroegen naar de verwachte efficiëntie-winsten, de termijn waarop deze 
zich voordoen en de aannames die daarbij gemaakt worden. 
WEB heeft laten zien dat efficiëntie-winsten haalbaar en reëel zijn. Vanaf eind 2012 ontvangt WEB van 
de Rijksoverheid subsidie. Door efficiëntie-winst kan met ingang van 2015 de subsidie op de 
netwerkkosten worden verlaagd, voor elektriciteit met 65% en voor drinkwater met 45%. 
Ook vroegen de leden van de D66-fractie wat de voornemens zijn indien bij de evaluatie na twee jaar 
blijkt dat de verwachte efficiëntiewinsten zich toch niet of niet voldoende voordoen. Bij de evaluatie 
zal beoordeeld worden of de verwachte efficiëntiewinsten zich hebben voorgedaan en in welke mate. 
Het zou niet correct zijn om nu al op de uitkomsten hiervan vooruit te lopen. 
 
De leden van de ChristenUnie-fractie vroegen om inzicht in de gevolgen van de subsidie op de prijzen 
voor eindafnemers en de verhouding tot tarieven in Europees Nederland. Door de subsidie voor de 
netwerkkosten zullen de netwerktarieven voor elektriciteit op de eilanden ongeveer even hoog zijn als 
in Europees Nederland, namelijk zo’n 8 dollarcent per kWh. Voor Saba en Sint Eustatius zijn daarnaast 
investeringssubsidies en verliescompensatie voor 2014 voorzien, waardoor de tarieven op deze 
eilanden niet hoeven te stijgen als gevolg van de ontvlechting van het voorheen Gemeenschappelijke 
Energiebedrijf (GEBE), en de tarieven ongeveer op hetzelfde niveau zijn als in Europees Nederland. 
Daarbij zij wel aangetekend dat men op de eilanden geen energiebelasting noch BTW/ABB betaalt 
over het elektriciteitsverbruik. Het effect van de subsidie op de netwerkkosten voor drinkwater is dat 
deze naar waarschijnlijkheid zullen dalen, maar altijd hoger zijn en blijven dan de netwerkkosten in 
Europees Nederland. 
 
De leden van de PvdA-fractie gaven te kennen benieuwd te zijn naar de toekomstvisie van het kabinet 
op het energievraagstuk in Caribisch Nederland en vroegen daarom het kabinet wanneer de stroom op 
Caribisch Nederland volledig duurzaam zal worden opgewekt en hoe dit wordt gestimuleerd. Thans 
wordt op Bonaire reeds 33% van de elektriciteit met windenergie opgewekt. Werkzaamheden op Sint 
Eustatius en Saba worden thans aanbesteed. Naar verwachting hebben beide eilanden eind 2015 20% 
opwekking door middel van zonne-energie. Medio 2015 worden op deze eilanden aanvullende 
besluiten genomen over nog eens 20% duurzame energie, in de vorm van wind en/of zon, te plaatsen 
in 2016. De benodigde investeringen op deze eilanden worden deels door de Minister van Economische 
Zaken en de Europese Unie gesubsidieerd, deels uit eigen middelen van de bedrijven gefinancierd.  
 
In het verlengde hiervan vroegen de leden van de PvdA-fractie of volledige duurzame elektriciteit met 
alleen zonne- en windenergie mogelijk is, of dat ook gebruik moet worden gemaakt van getijden, 
geothermische of andere duurzame energie. Een hoger aandeel dan 40 à 45 % duurzame energie uit 
zon en wind zal lastig zijn. Daarvoor zou dure opslagcapaciteit nodig zijn om ook stroom te hebben in 
de nacht en/of wanneer het niet waait. Maar technologische ontwikkelingen ten aanzien van opslag en 
andere vormen van duurzame energie dan zon en wind stemmen hoopvol voor de verdere toekomst. 
 
Wat betreft wind- en zonne-energie vroegen de leden van de PvdA-fractie op welke manier 
windmolens en zonnepanelen betaalbaar gemaakt worden voor particulieren en bedrijven. Caribisch 
Nederland is zeer geschikt voor duurzame energie: Op Bonaire waait het gemiddeld veel harder dan in 
Europees Nederland en op alle eilanden schijnt de zon twee maal feller dan in Europees Nederland. Bij 
de hoge prijzen voor elektriciteit die op de eilanden gelden zijn investeringen in zon en wind dan ook 
snel terugverdiend en acht het kabinet een speciale subsidie voor particulieren en bedrijven niet 
nodig. Op Bonaire overweegt WEB een coöperatie voor zonne-energie op te zetten, waar particulieren 
en bedrijven aan kunnen meedoen.
