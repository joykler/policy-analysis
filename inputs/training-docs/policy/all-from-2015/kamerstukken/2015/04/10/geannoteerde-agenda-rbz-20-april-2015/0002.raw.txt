veiligheid in de Cariben en klimaat. Nederland zet verder in op een intensivering van de politieke
dialoog tussen beide regio’s met als doel de potentiële gelijkgezindheid over thema’s als
mensenrechten, democratie en internationaal recht optimaal te gebruiken.
Libië
De Raad zal in navolging van de discussie over Libië van 16 maart jl. verder spreken over de
ontwikkelingen in het land. In maart werd HV Mogherini gevraagd om GVDB-opties te formuleren, die
tijdens de aankomende RBZ in algemene termen zullen worden gepresenteerd. De Raad zal naar
verwachting opdracht geven om deze opties verder uit te werken met het oog op mogelijke
besluitvorming tijdens een volgende Raad. Het kabinet is voorstander van het uitwerken van een
breed palet aan GVDB-opties ter voorbereiding op mogelijke scenario’s in Libië na een eventueel
vredesakkoord. Het is van groot belang dat de EU voorbereid is om snel over te kunnen gaan tot
inzet, zonder vooruit te lopen op daadwerkelijke besluitvorming over missies.
De situatie in Libië heeft een destabiliserende werking op de bredere regio. Het kabinet is daarom van
mening dat de EU zijn verantwoordelijkheid moet nemen om, waar mogelijk, bij te dragen aan het
oplossen van de crisis in Libië. Het kabinet is van mening dat de EU waar mogelijk moet bijdragen aan
de formatie van een eenheidsregering en klaar moet staan om een toekomstige regering te steunen.
Nederland zal daarom in de RBZ pleiten voor het ontwikkelen van een brede, geïntegreerde EU-
strategie voor Libië.
Strategic Review
HV Mogherini zal een korte presentatie geven van het proces inzake de herziening van het EU-
buitenlandbeleid, dat wegens tijdgebrek niet aan de orde is gekomen tijdens Gymnich begin maart jl.
Op dit moment werkt HV Mogherini aan een analyse van de huidige internationale ontwikkelingen en
de implicaties daarvan voor de EU. Deze analyse zal zij tijdens de Europese Raad (ER) van juni a.s.
presenteren, waaruit waarschijnlijk een opdracht van de ER volgt voor een strategische herijking
(‘strategic review’) van het EU-buitenlandbeleid. Voor de inzet van het kabinet ten aanzien van dit
proces wordt verwezen naar de Geannoteerde Agenda van de informele RBZ (“Gymnich”) van 6 en 7
maart 2015, die uw Kamer eerder toeging (kst-21501-02-1461).
Jemen
Naar verwachting zal de Raad ook spreken over de situatie in Jemen. De militaire interventie in Jemen
onder leiding van Saoedi-Arabië begon op 25 maart jl. met als doel de legitieme leider van Jemen,
president Hadi, terug aan de macht te brengen. De escalatie en internationalisering van het conflict in
Jemen is zorgwekkend en vormt een bedreiging voor de regionale stabiliteit. Ook voor Europa vormt
het conflict een veiligheidsrisico, onder andere vanwege de potentiële terrorismedreiging en mogelijke
migratiestromen. Economisch gezien is een escalatie van het conflict risicovol voor Europa vanwege
Bab al-Mandab, de zeestraat die de Golf van Aden met de Rode Zee verbindt. Een eventuele blokkade
van deze belangrijke zeestraat zou - zowel voor de buurlanden als voor de EU - een zorgwekkende
ontwikkeling zijn.
De humanitaire gevolgen van het conflict voor de Jemenitische bevolking zijn groot. Ruim 60% van de
Jemenieten was al voor de escalatie afhankelijk van humanitaire hulp. Dit percentage zal naar
verwachting onder de huidige omstandigheden verder groeien. Ook is de toegang van humanitaire
hulpgoederen op dit moment problematisch. Het kabinet zal ook in EU-verband oproepen tot meer
aandacht voor de humanitaire noden van de Jemenitische bevolking.
Het kabinet is van mening dat uiteindelijk alleen een politieke overeenkomst tussen alle betrokken
partijen het conflict kan oplossen. Mede daarom - en om de humanitaire situatie enigszins te
beheersen - is het van belang dat partijen zo snel mogelijk terugkeren naar de onderhandelingstafel.
Het kabinet pleit voor een actieve, ondersteunende rol van de EU aan initiatieven van o.a. de VN, om
partijen aan de onderhandelingstafel te krijgen. De EU moet alle betrokken actoren bij dit conflict
oproepen om bij te dragen aan een politieke oplossing. In EU-verband zal het kabinet inzetten op een
geïntegreerde EU-strategie voor Jemen, zodat meerdere aspecten van dit conflict effectief en
geïntegreerd geadresseerd worden.
