De leden van de ChristenUnie-fractie vroegen naar de status van de waterzuiveringsinstallatie op 
Bonaire en in het bijzonder naar het functioneren van deze installatie en naar de borging van de 
kwaliteit van het drinkwater. De waterzuiveringsinstallatie op Bonaire is operationeel en 90% van de 
percelen is intussen aangesloten. De planning is dat medio 2015 100% van de percelen is 
aangesloten. 
In de lagere regelgeving zijn de kwaliteitseisen voor drinkwater opgenomen. Net als in Europees 
Nederland zijn de drinkwaterketen ‘van bron tot tap’ en de risicobenadering uitgangspunt voor 
betrouwbaar drinkwater (veiligheid en leveringszekerheid). Op de uitvoering van de lagere regelgeving 
zal door de ILT in samenwerking met de eilanden worden toegezien. 
 
De leden van de PvdA-fractie informeerden hoe het wetsvoorstel bijdraagt aan lagere netverliezen, en 
wat gezien de omstandigheden op de eilanden, een aanvaardbaar netverlies (in procenten) is. De 
technische netverliezen kunnen verbeteren door de voorgenomen investeringen in het net, vooral door 
kabels in de grond aan te leggen. Daarnaast kunnen de bedrijfsprocessen van de energiebedrijven 
efficiënter. De zogenaamde administratieve netwerkverliezen op de eilanden zijn veel hoger dan nodig 
is; de bedrijven werken er aan deze te verminderen. Als dit soort zaken wordt aangepakt is het 
mogelijk dat op termijn de netkosten voor elektriciteit op de eilanden in dezelfde orde van grootte 
zullen liggen als in Europees Nederland.  
 
De leden van de PVV-fractie vroegen of de belastingbetaler indirect opdraait voor de misstanden en 
inefficiënte bedrijfsvoering van WEB. Als aangetoond kan worden dat het elektriciteitsbedrijf WEB 
financieel is benadeeld bij de aanbesteding, dan moet WEB inderdaad tot terugvordering overgaan. 
Het onderzoek van de Landsadvocaat is nog gaande, als hierboven aangegeven.  
 
3. Hoofdlijnen van het wetsvoorstel  
 
De leden van de VVD-fractie vroegen of de huidige producenten een vergunning moeten aanvragen en 
wat er gebeurt als zij niet aan de vergunningsvereisten voldoen. De huidige producenten moeten ook 
een vergunning aanvragen. Daarvoor hebben zij een periode van twee jaar na inwerkingtreding van 
het wetsvoorstel. Deze periode is lang genoeg om aan de vergunningsvereisten te voldoen, temeer 
daar deze eisen al enige tijd bekend zijn en de bedrijven al bezig zijn met een 
professionaliseringsslag.  
De leden van de VVD-fractie informeerden onder welke voorwaarden eigenaren van zonnepanelen 
kunnen terugleveren aan het net. Hierbij hadden zij interesse in de wijze waarop wordt voorkomen dat 
er een overaanbod optreedt en wat teruglevering voor de centrale energieproducenten betekent. 
Het zelf produceren van elektriciteit met behulp van zonnepanelen is op de eilanden financieel erg 
aantrekkelijk, omdat de zon daar fel schijnt en de uitgespaarde energie duur is. Daarom is er een 
limiet gesteld aan het zelf opwekken van elektriciteit en moet er een meter zijn geïnstalleerd die aan 
het net geleverde elektriciteit apart registreert en niet saldeert met van het net afgenomen 
elektriciteit. Om te voorkomen dat het energiebedrijf overdag overspoeld wordt met elektriciteit, wordt 
voor teruggeleverde elektriciteit een lage vergoeding vastgesteld. Onderzoek in mijn opdracht door 
onderzoeksbureau SEO heeft aangetoond dat met dit soort waarborgen de energiebedrijven rendabel 
kunnen opereren.  
De leden van de VVD-fractie vroegen over de vereisten aan de boekhouding op welke wijze een 
adequaat toezicht en handhaving worden georganiseerd en of er risico is dat de op papier correcte 
werkwijze in de praktijk wordt overschaduwd door corruptie en mismanagement. De ACM zal worden 
belast met het vaststellen van de productieprijs, de tarieven die de distributeur in rekening brengt bij 
afnemers en krijgt in het wetsvoorstel de bevoegdheid alle relevante bescheiden op te vragen en in te 
zien. Ook kan zij onaangekondigde bezoeken afleggen en kan zij onder andere lasten onder 
dwangsom en boetes opleggen bij niet-medewerking.  
 
De leden van de SP-fractie vroegen waarom aan meerdere bedrijven een vergunning wordt verleend 
voor de productie van elektriciteit en drinkwater. Op de eilanden gelden specifieke lokale 
omstandigheden die het kabinet zoveel mogelijk wil respecteren. Dat is de reden waarom meerdere 
6
