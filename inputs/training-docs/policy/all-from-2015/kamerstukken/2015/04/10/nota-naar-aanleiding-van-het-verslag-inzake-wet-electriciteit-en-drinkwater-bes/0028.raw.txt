Artikel 4.1  
 
De leden van de VVD-fractie vroegen waarom afnemers die gebruik maken van een systeem waarbij 
vooraf voor een bepaalde hoeveelheid elektriciteit of drinkwater wordt betaald, geen elektriciteit 
kunnen invoeden op het net. 
In het tariferingsysteem worden kosten georiënteerde tarieven betaald. Dit betekent onder andere dat 
naast een verbruikstarief uitgedrukt in USD/kWh een capaciteitstarief in rekening wordt gebracht voor 
het hebben van een aansluiting, ongeacht het elektriciteitsverbruik. De (kapitaals-)kosten van het 
netwerk worden immers gemaakt, ongeacht het elektriciteitsverbruik. Een uitzondering hierop wordt 
toegestaan aan het succesvolle prepaidsysteem op Bonaire waardoor geen capaciteitstarief wordt 
betaald. In dit prepaidtarief moeten de netwerkkosten in het verbruikstarief verrekend worden, dus in 
een opslag per kWh. Afnemers die voor het merendeel in hun eigen verbruik voorzien door 
bijvoorbeeld zonnepanelen, verbruiken veel minder. In dit prepaidsysteem zouden zij dan ook 
onevenredig minder voor hun aansluitingscapaciteit betalen, omdat zij veel minder kWh-en afnemen 
waarin het capaciteitstarief verrekend is. Het verbod voor zelfopwekkers met een prepaid-systeem 
waarin het capaciteitstarief in het verbruikstarief is verwerkt, laat onverlet dat een distributeur hen 
een prepaid-systeem kan aanbieden waarin het capaciteitstarief niet is verwerkt en apart in rekening 
wordt gebracht.  
Een betrouwbare drinkwatervoorziening houdt in dat het door de distributeur geleverde water veilig is 
(aan kwaliteitseisen voldoet voor bacteriologische en chemische parameters) en bijdraagt aan de 
volksgezondheid van de inwoners van Caribisch Nederland. Invoeden van door derden geproduceerd 
drinkwater op het drinkwaternet is om die reden en om vervuiling van het net te voorkomen niet 
toegestaan. 
 
De leden van de SP-fractie vroegen voor welke verschillende groepen de terugleververgoeding kan 
worden vastgesteld. Daarnaast vroegen de leden van de SP-fractie een indicatie te geven op welk 
niveau de terugleververgoeding wordt vastgesteld. De hoogte van de terugleververgoeding is als 
eerder uiteengezet nog niet bepaald. In een concept van de ministeriële regeling varieert deze tussen 
5 dollarcent (voor kleingebruikers) en 1 dollarcent (voor grootgebruikers). Deze regeling is van 26 
januari tot 10 maart geconsulteerd onder belanghebbenden in Caribisch Nederland. De hoogte is 
bewust laag gezet, om te voorkomen dat men speciaal voor levering aan het net zonnepanelen gaat 
aanschaffen. Bij de voorgenomen terugleververgoeding is dat niet rendabel. Aan de andere kant wordt 
wel gestimuleerd dat men stroom die men overdag over heeft aan het net levert. Het energiebedrijf 
kan daarmee immers dure oliestook uitsparen, zolang het niet met de eigen duurzame opwekking 
door het bedrijf concurreert. 
 
Overig  
 
De leden van de PvdA-fractie vroegen te verduidelijken wat de verschillen zijn tussen een bindende 
gedragslijn en een aanwijzing en deze instrumenten nader te motiveren. Het verschil tussen de 
begrippen ‘bindende gedragslijn’ en een ‘bindende aanwijzing’ is dat bij de bindende gedragslijn de 
bevoegdheid bestaat om een aanwijzing te geven zonder dat een overtreding is vastgesteld. Bij de 
bindende aanwijzing is wel sprake van een geconstateerde overtreding. In de Instellingswet Autoriteit 
Consument en Markt is dit verschil nader geduid. 
 
De leden van de PvdA-fractie lazen in het NSOB-advies dat de Europees Nederlandse betrokkenheid 
het lokale ownership niet moet uithollen, maar de eigen verantwoordelijkheid van de eilanden steeds 
moet stimuleren. Zij vroegen op welke wijze invulling wordt gegeven aan dit advies. Tijdens de 
consultatie van het wetsvoorstel is naar voren gekomen dat er grote waarde aan wordt gehecht het 
eigendom van de eilandelijke elektriciteitsbedrijven bij de eigen eilanden te laten berusten. Hiernaast 
was er begrip voor het uiteenrafelen van de rollen en governance betreffende de eilandelijke bedrijven 
naar een meer volgens een in Europees Nederland gebruikelijke structuur. Hieraan wordt invulling
