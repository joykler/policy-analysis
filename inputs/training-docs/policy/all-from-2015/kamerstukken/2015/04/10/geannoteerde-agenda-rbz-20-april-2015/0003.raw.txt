Oostelijk Partnerschap
Aansluitend op de RBZ vindt de ministeriële bijeenkomst van het Oostelijk Partnerschap plaats. Hierbij
zijn ook de ministers van de zes OP landen uitgenodigd. Hoofdonderwerp van de bijeenkomst is de
voorbereiding van de Oostelijk Partnerschapstop in Riga op 21 en 22 mei a.s. Zoals aangegeven in de
geannoteerde agenda voor de RBZ van maart jl. (kst-21501-02-1468) zal de focus van de Top vooral
liggen op het consolideren van wat tot op heden is bereikt. De Top zal een sterke politieke boodschap
van steun willen afgeven en de verschillende transformatieprocessen en de daarmee gepaard gaande
hervormingen helpen bevorderen. Naar verwachting zullen de Oostelijke partners graag een
ambitieuze agenda zien, waarbij sommige partners hun wens voor een concreet EU-
lidmaatschapsperspectief zullen onderstrepen. Nederland zal tijdens de bijeenkomst benadrukken dat
er geen valse verwachtingen moeten worden gewekt; het OP is geen voorportaal voor EU-
lidmaatschap. Ten aanzien van stappen op visumgebied staat voorop dat landen aan alle vereisten
moeten voldoen om in aanmerking te komen voor visumliberalisatie. De Nederlandse inzet van het
kabinet zal in aanloop naar de Top in Riga per brief met de Kamer worden gedeeld.
Daarnaast zal tijdens de OP Ministeriële ook worden gesproken over de herziening van het Europees
Nabuurschapsbeleid. De ministeriele bijeenkomst vormt voor een gelegenheid voor de OP-partners om
in het kader van het consultatieproces dat de HV en Commissie hebben geïnitieerd, hun visie op deze
herziening te geven.
