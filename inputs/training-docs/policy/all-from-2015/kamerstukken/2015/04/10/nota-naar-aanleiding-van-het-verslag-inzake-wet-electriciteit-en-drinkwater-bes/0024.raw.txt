verzelfstandiging vergt echter aanzienlijke subsidies, en een effectieve besteding daarvan 
rechtvaardigt een toegesneden regulerend kader.Hier is begrip voor bij de bestuurscolleges.  
De leden van de PvdA-fractie vroegen of de wetgeving voor Saba en Sint Eustatius niet te spoedig 
volgt op de verzelfstandiging van de elektriciteitsbedrijven. Het wetsvoorstel komt voor Saba en Sint 
Eustatius niet te vroeg. Aan de verzelfstandiging van de bedrijven is een aantal jaren gewerkt en deze 
kon daarom op 1 januari 2014 vrij geruisloos worden ingevoerd. Het betaalbaar houden van de 
elektriciteitsvoorziening op deze eilanden na de verzelfstandiging vergt aanzienlijke subsidies, en een 
effectieve besteding daarvan rechtvaardigt een toegesneden regulerend kader.  
De leden van de PvdA-fractie vroegen voorts of het mogelijk is voor Bonaire een andere 
inwerkingtredingdatum te kiezen dan voor de twee kleinere eilanden en of het kabinet dit in 
overweging neemt.  
Vooralsnog is het streven het wetsvoorstel op gelijk tijdstip in werking te laten treden in de 
verschillende openbare lichamen. De inspanningen zijn er op gericht de energiebedrijven zodanig bij 
te staan dat zij tijdig klaar zijn om de wet in te voeren.  
 
De leden van de SP-fractie verzochten in te gaan op de zorgen van de bestuurscolleges van Saba en 
Sint Eustatius over de gevolgen voor de decentrale levering van energie, en op het onderzoek 
hiernaar. 
Het door consumenten zelf opwekken van elektriciteit door middel van zonnepanelen komt nu al voor, 
hoewel het formeel in de aansluitvoorwaarden van de elektriciteitsbedrijven niet is toegestaan. Bij 
hoge elektriciteitsprijzen en dalende prijzen van zonnepanelen is dat een ontwikkeling die niet te 
stuiten is. In de huidige situatie kunnen afnemers die elektriciteit op het net invoeden deze 
(financieel) salderen met de elektriciteit die zij afnemen. Dat ondergraaft op termijn de financiële 
positie van de energiebedrijven, die immers hun vaste kosten over een steeds kleiner verkocht volume 
elektriciteit moeten omslaan. Daarom heeft het kabinet er voor gekozen de volgende voorwaarden aan 
het zelf opwekken van elektriciteit te stellen. 
Ten eerste moet een meter geïnstalleerd worden die het invoeden op het net apart registreert, zodat 
financieel salderen niet meer mogelijk is. Voor de aan het net geleverde elektriciteit stel ik de hoogte 
van de vergoeding vast en wel zodanig laag, dat daar geen prikkel van uit gaat om zonnepanelen te 
installeren met het specifieke doel om aan het net te gaan leveren. Voor zover er aan het net geleverd 
wordt kan het energiebedrijf dit dus met een forse winst doorverkopen aan andere afnemers. 
Ten tweede wordt bepaald dat als men meer duurzame energie aan het net levert dan men zelf aan 
het net onttrekt, men over het meerdere in het geheel geen vergoeding ontvangt. Dit is een prikkel 
niet méér duurzame energie op te wekken dan men voor eigen gebruik nodig heeft. Ten slotte kunnen 
de energiebedrijven tariefdifferentiatie toepassen, dat wil zeggen een hoger elektriciteitstarief voor de 
nacht (wanneer stroom met dure brandstof wordt opgewekt) dan overdag. 
Onderzoek voor Saba en Sint Eustatius heeft aangetoond dat met deze maatregelen het door 
afnemers zelf opwekken van elektriciteit geen bedreiging hoeft te vormen voor de energiebedrijven. 
De bestuurscolleges en de energiebedrijven hebben de uitkomsten van het onderzoek geaccepteerd.  
 
De leden van de ChristenUnie-fractie vroegen een toelichting op de kritiek van de bestuurscolleges van 
Saba en Sint Eustatius over overbodige onderdelen in het wetsvoorstel en de extra administratieve 
lasten en nalevingskosten. Deze leden twijfelen er aan of het wetsvoorstel werkbaar is voor alle 
eilanden. Als eerder aangegeven is met de Bestuurscolleges intensief overlegd. Het kabinet meent dat 
het er in geslaagd is de voordelen van het voorstel uit te leggen. Het betaalbaar houden van de 
elektriciteitsvoorziening op deze eilanden na de verzelfstandiging vergt aanzienlijke subsidies, en een 
effectieve besteding daarvan rechtvaardigt een toegesneden regulerend kader. Hier is begrip voor bij 
de bestuurscolleges.
