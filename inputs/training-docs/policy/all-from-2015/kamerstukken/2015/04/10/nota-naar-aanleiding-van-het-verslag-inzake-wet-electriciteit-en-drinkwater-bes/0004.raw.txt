De leden van de ChristenUnie-fractie vroegen voorts of het uitgangspunt van het wetsvoorstel is om 
alle huishoudens in Caribisch Nederland aan te sluiten op het energienetwerk en drinkwaternetwerk. 
Het uitgangspunt is dat iedereen in Caribisch Nederland de beschikking moet hebben over elektriciteit 
en voldoende drinkwater van behoorlijke kwaliteit. Waar drinkwater niet via een drinkwaternet 
beschikbaar is, levert de distributeur drinkwater per tankauto. 
De leden van de ChristenUnie-fractie informeerden of op het gebied van het aansluiten van 
huishoudens op de netwerken hetzelfde voorzieningenniveau als in het Europees deel van Nederland 
geldt. 
De doelstellingen van een betrouwbare, betaalbare, duurzame en kwalitatief hoogwaardige 
energievoorziening wijken niet af van die in Europees Nederland, maar het zal tijd kosten om die 
doelstellingen te bereiken. Voor een betrouwbare en kwalitatief hoogwaardige energievoorziening zijn 
op de eilanden (vooral op Bonaire en St. Eustatius) nog investeringen in netwerken nodig om deze 
voor een groter deel onder de grond te leggen en daarmee te veiligheid en de betrouwbaarheid te 
vergroten. Hieraan wordt gewerkt.  
Met betrekking tot betaalbaarheid kan worden opgemerkt dat het tarief voor consumenten per kWh op 
de eilanden niet veel verschilt van die in Europees Nederland, waarbij de kanttekening gemaakt moet 
worden dat op de eilanden geen regulerende energiebelasting en geen omzetbelasting op elektriciteit 
wordt geheven, en dat de bedrijven op Saba en St. Eustatius bij deze tarieven verlies lijden, die in 
2014 door een exploitatiesubsidie van de Minister van Economische Zaken werd afgedekt. Wat de 
duurzaamheid van de energievoorziening betreft: daar loopt Bonaire voorop met al een aandeel van 
33 % windenergie in de elektriciteitsproductie. Saba en Sint Eustatius worden met de 
investeringssubsidies binnen nu en twee jaar in staat gesteld een vergelijkbaar niveau te halen, 
waardoor overigens ook de verliezen van deze bedrijven zullen verdwijnen. Voor drinkwater op Saba 
geldt dat uit overleg gebleken is dat Saba geen behoefte heeft aan een drinkwaternet. Inwoners 
geven de voorkeur aan opvang van regenwater in cisternen die integraal deel uitmaken van de cultuur 
en architectuur op het eiland. Bij droogte kunnen deze worden aangevuld per tankauto.  
De drinkwatervoorziening op Saba wordt momenteel met de door de Minister van Infrastructuur en 
Milieu beschikbaar gestelde extra middelen verbeterd. Zo wordt met de bouw van extra watertanks de 
beschikbaarheid van zoet water vergroot en wordt met waterfilters op de huishoudelijke cisternen de 
drinkwaterkwaliteit verbeterd. Medio 2016 zal de drinkwatervoorziening op Saba zowel voor de 
waterkwantiteit als voor de waterkwaliteit op orde zijn. 
De leden van de ChristenUnie-fractie vroegen ook om een nadere toelichting bij het stijgen van de 
tarieven tot een maatschappelijk ondraaglijk niveau. 
De tarieven voor elektriciteit en drinkwater zouden zonder nadere financiële steun vanuit Europees 
Nederland tot een maatschappelijk niet draagbaar niveau stijgen. Dit geldt vooral op Sint Eustatius en 
Saba. Juist door de financiële steun, die onder andere is gericht op investering in duurzame energie, 
kan voorkomen worden dat de tarieven op die eilanden moeten stijgen.  
De leden van de ChristenUnie-fractie vroegen naar de invloed van het plaatsen van transformatoren, 
waaronder de mate waarin deze op de tarieven drukken, en informeerden naar de fluctuaties in 
netspanning en doelmatigheid en wenselijkheid van het aanbieden van zowel het spanningsniveau 
voor toestellen uit de VS als uit Europa. De elektriciteitsvoorziening van een klein eiland kent 
specifieke eigenschappen die niet voorkomen op grotere netten waaronder spanningsfluctuatie. De 
twee meest voorkomende oorzaken voor spanningsfluctuaties zijn kortsluitingen en de toe- en 
afnemende belasting gedurende de dag. Er is een beperkt aantal generatoren dat de spanning 
gedurende kortsluitingen overeind moet houden. De meeste apparatuur is tegen deze fluctuaties 
bestand, omdat ze zeer kort duren, korter dan 0,4 seconde. Spanningsfluctuaties door toe- en 
afnemende belasting is minder schadelijk. Het grootste probleem vormt een breuk van leidingen in het 
laagspanningsnet die tot piekspanning leidt waarna de spanning te hoog of soms te laag is. Dit kan 
schade veroorzaken aan apparatuur. Het laagspanningsnet op Bonaire is kwetsbaar omdat het 
grotendeels bovengronds is. Hierdoor bestaat de noodzaak technische voorzieningen te treffen en 
wordt desondanks de levensduur van elektrische apparaten op Bonaire beperkt. Aan de kant van de 
distributeur kunnen meer netten ondergronds gelegd worden. Aan de kant van de verbruiker kan deze 
bij aanschaf van een toestel een keuze maken voor een toestel dat ontworpen is voor de juiste 
spanning en frequentie. Overigens is de situatie sterk verbeterd doordat de distributeur op Bonaire, 
4
