lang bedrijven de efficiencywinst mogen behouden is onderdeel van de verdere uitwerking in de 
methode die ACM zal opstellen. 
De leden van de SP-fractie vroegen met een berekening te onderbouwen dat bij de huidige prijs van 
elektriciteit een investering in duurzame productiecapaciteit zich terugverdient zonder subsidie. Voor 
particulieren in Caribisch Nederland bedraagt de investering in zonnepanelen per Watt/piek (Wp) 
ongeveer 2 dollar. Voor vier panelen van in totaal 1000 Wp moet dus $ 2.000,- geïnvesteerd worden. 
Omdat de zon feller schijnt op de eilanden dan in Europees Nederland wordt gewoonlijk uitgaan van 
2.000 vollast-uren per jaar. De geschetste installatie levert dus 2.000 kWh per jaar op. De 
elektriciteitsprijs exclusief het capaciteitstarief (dat niet per kWh wordt berekend) op de eilanden is ca. 
$ 0,28 per kWh. Deze installatie bespaart de consument dus $ 560 per jaar. Afgezet tegen de 
investering van $ 2.000, is deze investering dus binnen vier jaar terugverdiend. Dit is veel sneller dan 
in Europees Nederland, omdat een dergelijk installatie hier maar 1000 vollast-uren zal opleveren (de 
helft), en de marginale prijs (inclusief belasting) van de uitgespaarde elektriciteit ook lager is dan in 
Caribisch Nederland. 
In het verlengde hiervan vroegen de leden van de SP-fractie of bewoners van de eilanden de middelen 
hebben in een zonnepaneel te investeren. Deze vraag laat zich niet in zijn algemeenheid 
beantwoorden. Sommige inwoners zullen hun spaargeld voor zonnepanelen wensen in te zetten, of 
daarvoor te willen lenen. Anderen zullen hun spaargeld of leencapaciteit liever voor andere zaken 
gebruiken. Dat is niet anders dan in Europees Nederland. In het verlengde hiervan zij opgemerkt dat 
het wetsvoorstel de terugleververgoeding ten opzichte van Europees Nederland beperkt en een 
capaciteitstarief invoert, welke regels beide ten doel hebben de collectieve voorziening betaalbaar te 
houden voor afnemers die zich geen zonnepaneel kunnen veroorloven. 
De leden van de SP-fractie vroegen of het in dat licht niet toch het overwegen waard is om toch een 
vorm van subsidiering of voorfinanciering in het leven te roepen. Dit wordt niet noodzakelijk geacht. 
Aangezien de investering rendabel is, kan financiering daarvan aan het particulier initiatief worden 
overgelaten. Zo overweegt energiebedrijf WEB op Bonaire bijvoorbeeld een coöperatieve solar farm. 
Andere bedrijven kunnen dat navolgen. Ook kunnen banken of leveranciers van panelen 
financieringsarrangementen gaan aanbieden. Hiernaast worden eenmalige subsidies verstrekt aan de 
gemeenschappelijke bedrijven op Saba en Sint Eustatius voor centrale duurzame 
elektriciteitsopwekking om de collectieve voorziening goedkoper en duurzamer te maken voor allen. 
 
De leden van de CDA-fractie vroegen op welke wijze de bedrijven worden ondersteund ten behoeve 
van een efficiënte bedrijfsvoering, met name qua netverliezen en tarifering. De drie 
elektriciteitsbedrijven op de eilanden krijgen ieder bijstand van een Nederlands elektriciteitsbedrijf om 
hun bedrijfsvoering te verbeteren. Deze Nederlandse nutsbedrijven doen dat vanuit hun visie op 
Maatschappelijk Verantwoord Ondernemen. Op St. Eustatius en Saba worden voorts de nutsbedrijven 
bijgestaan door het EnergieCentrum Nederland (ECN) bij het ontwikkelen en uitvoeren van hun 
plannen voor duurzame energie. De Minister van Economische Zaken maakt dat financieel mogelijk.  
De leden van de CDA-fractie verzochten in te gaan op de vraag in hoeverre het verder ontwikkelen 
van een inclusief en betrouwbaar water- en elektriciteitsnetwerk onderdeel uitmaakt van het 
wetsvoorstel. Op grond van het voorgestelde artikel 2.3, eerste lid, aanhef en onder c, heeft de 
producent tot taak om te zorgen dat de productie-installatie zodanig wordt beheerd, onderhouden en 
ontwikkeld dat de veiligheid, doelmatigheid en betrouwbaarheid van de productie worden 
gewaarborgd. Op grond van het voorgestelde artikel 3.5, eerste lid, aanhef en onder b, heeft de 
distributeur in het kader van het transport tot taak om zijn net te beheren, te onderhouden en te 
ontwikkelen op een wijze die de veiligheid, betrouwbaarheid en doelmatigheid van zijn net waarborgt. 
Het kwaliteits- en capaciteitsdocument is hiervoor richtinggevend. 
De leden van de CDA-fractie vroegen of er een kader is waaraan de leverings- en productiebedrijven 
gehouden kunnen worden en welke mogelijkheden er zijn om verplichtingen voor leveringszekerheid 
en de kwaliteit van het netwerk op te nemen in het wetsvoorstel. Naast de hiervoor genoemde 
wettelijke zorgplichten is het kwaliteits- en capaciteitsdocument, bedoeld in artikel 3.5, derde en 
vierde lid, van het wetsvoorstel, het kader waar de leden van de CDA-fractie op doelen. Dit kader is 
richtinggevend voor investeringen met betrekking tot het netwerk en leveringszekerheid.  
12
