tariefplafonds zijn daarbij zo vastgesteld dat KPN in staat is om haar investeringen terug te verdienen 
en tegelijkertijd toegangsvragers ook in staat worden gesteld om te concurreren met KPN en de 
kabelbedrijven. De ACM doet momenteel marktonderzoek naar mogelijke vormen van tariefregulering 
voor toegang tot de infrastructuur van PostNL. De tariefregulering die de ACM voor ogen heeft, heeft 
vooral tot doel om te zorgen dat concurrenten van PostNL niet op achterstand worden gezet ten 
opzichte van PostNL. Hiernaast is het van belang dat zowel de drinkwater- als de 
elektriciteitsproductie in alle drie openbare lichamen weliswaar geen wettelijk monopolie is, maar met 
uitzondering van de netwerkloze drinkwatervoorziening op Saba de afnemers aan één monopolistische 
distributeur is gebonden, die op zijn beurt niet op een concurrerende markt kan inkopen bij de 
producenten.  
De leden van de VVD-fractie informeerden naar de reden waarom het kabinet deze vorm van 
tariefregulering rechtvaardig en nodig acht, naar het ‘redelijk rendement’, en de mate waarin 
investeerders het aantrekkelijk vinden om kapitaal te verschaffen aan een onderneming die onder de 
voorgestelde wet valt.  
De prijsregulering heeft zowel voor- als nadelen voor investeerders. Een voordeel is dat de tarieven 
objectief bepaald zullen worden door de ACM en niet langer onderdeel zijn van politieke 
besluitvorming. Daarmee worden evidente misstanden als tussen Ecopower en WEB op Bonaire 
bestonden voorkomen. Aan de andere kant zal de ACM mogelijk niet het Rendement op Investering 
toestaan waar financiers gewoonlijk mee rekenen. De ACM zal een Rendement op Investering toestaan 
dat in de regio gebruikelijk is. Beloning voor goed ondernemerschap zal worden toegestaan; behaalde 
efficiency zal deels ten goede komen aan de onderneming.  
De leden van de VVD-fractie vroegen verder naar de verhouding tussen de nieuwe prijsregulering en 
bestaande commerciële afspraken. 
De bestaande commerciële afspraken en financieringsstructuren over de productieprijs kunnen worden 
gehandhaafd voor zover zij, net als in het wetsvoorstel, zijn gebaseerd op de werkelijke kosten van de 
productie met inachtneming van een redelijk rendement en de operationele- en onderhoudslasten, de 
energiekosten en de kapitaalslasten omvatten.  
Voorts stelden de leden van de VVD-fractie vragen over de ACM, en wel of zij over de noodzakelijke 
expertise voor de beoogde markt en tariefregulering beschikt. Hierbij verzochten zij om een toelichting 
waarop deze expertise is gebaseerd.  
De ACM zal bij de regulering van de productie van elektriciteit en drinkwater rekening houden met de 
specifieke omstandigheden van de verschillende bedrijven. Voor de producent op Bonaire geldt in het 
bijzonder dat deze partij actief is in een internationale vrije markt. Manieren om hier rekening mee te 
houden bij het vaststellen van tarieven, is door bij het vaststellen van het redelijke rendement (de 
WACC: weighted average cost of capital) te kijken naar vergelijkbare bedrijven. Dit kan betekenen dat 
de parameters die binnen de WACC het risicoprofiel van de onderneming weerspiegelen (concreet de 
bèta en de renteopslag) voor een producent anders worden vastgesteld dan voor een 
distributiebedrijf. Zo kan rekening worden gehouden met de activiteiten en marktomstandigheden van 
de gereguleerde ondernemingen. De ACM heeft al ervaring met het vaststellen van de WACC voor 
diverse sectoren, waaronder het energienetbeheerder, telecommunicatie, het loodswezen en de 
drinkwatersector. 
De leden van de VVD-fractie vroegen in het wetsvoorstel de mogelijkheid van rechtstreeks beroep op 
te nemen tegen het methodebesluit betreffende productietarieven. In het wetsvoorstel is niet in een 
dergelijk besluit voorzien. De ACM hanteert een methode voor het vaststellen van de productieprijs, 
maar het besluit waar rechtsbescherming tegen open staat is het besluit tot vaststelling van 
productieprijs, bedoeld in artikel 2.5, eerste lid. Daar staat bezwaar en beroep tegen open via de 
gebruikelijke procedures. De Wet administratieve rechtspraak BES is op grond van artikel 3 van de 
Invoeringswet openbare lichamen Bonaire, Sint Eustatius en Saba van toepassing op beschikkingen 
die worden geslagen naar aanleiding van een wet die enkel in de openbare lichamen toepasselijkheid 
heeft. Op basis van die wet staat beroep open bij het Gemeenschappelijk Hof van Justitie van Aruba, 
Curaçao, Sint Maarten en van Bonaire, Sint Eustatius en Saba.  
 
 
 
26
