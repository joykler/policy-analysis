concurreert. De hoogte van de terugleververgoeding wordt bij ministeriële regeling vastgesteld en zal 
jaarlijks worden bekeken. 
 
De leden van de ChristenUnie-fractie vroegen hoe uitbreiding van hernieuwbare energie wordt 
gestimuleerd. Ten algemene wordt opwekking van duurzame energie gestimuleerd door het aan 
bedrijven en particulieren toe te staan dat zij voor eigen gebruik duurzame energie gaan opwekken. 
Daarnaast zullen de energiebedrijven op Sint Eustatius en Saba een doelsubsidie krijgen om 
investering in duurzame energie mogelijk te maken.  
De leden van de ChristenUnie-fractie vroegen of de eerder genoemde subsidie mede wordt ingezet 
voor meer hernieuwbare energie. De energiebedrijven op Sint Eustatius en Saba zullen een 
doelsubsidie krijgen om investering in duurzame energie mogelijk te maken.  
De leden van de ChristenUnie-fractie vroegen voorts naar de doelstellingen voor hernieuwbare energie 
en het huidige aandeel hernieuwbare energie in Caribisch Nederland. Op Bonaire wordt thans 33% van 
de elektriciteit met windenergie opgewekt. Voor Saba en Sint Eustatius streeft het kabinet eenzelfde 
percentage na, omdat uit berekeningen volgt dat de energiebedrijven aldaar bij een dergelijk 
percentage kostendekkend kunnen opereren bij de huidige tarieven. Als dat hopelijk in de eerste helft 
van 2017 is gerealiseerd, dan zal het kabinet met bestuur en bedrijven kijken op welke wijze dat 
percentage verder omhoog kan.  
De leden van de ChristenUnie-fractie informeerden er naar waarom de vergoeding voor teruglevering 
aan het net voor kleine producenten wordt beperkt. Als eerder aangegeven is het zelf produceren van 
elektriciteit met behulp van zonnepanelen op de eilanden financieel erg aantrekkelijk, omdat de zon 
daar fel schijnt en de uitgespaarde energie duur is. Als er geen limiet zou worden gesteld aan het zelf 
opwekken van elektriciteit zou het energiebedrijf overdag overspoeld kunnen worden met elektriciteit. 
Dat kan leiden tot instabiliteit van het net en mogelijk afschakelen. Het overdag opslaan van 
elektriciteit door het energiebedrijf in batterijen is een alternatief, maar als klanten minder en minder 
van het energiebedrijf afnemen is daar financieel geen draagvlak voor.  
De leden van de ChristenUnie-fractie vroegen welke definitie wordt gehanteerd voor grotere afnemers, 
die geen vergoeding ontvangen voor teruggeleverde elektriciteit. In de ministeriële regeling zullen de 
vergoedingen worden vastgelegd. Daarbij zal worden gekeken naar de capaciteit van de aansluiting 
als optelsom van het amperages van elke fase. Voor verschillende eilanden kan dat verschillend 
worden vastgesteld. 
 
De leden van de PVV-fractie vroegen hoe het kan dat de rekening voor eindafnemers op de eilanden 
daalt terwijl er in Nederland jaarlijks miljarden betaald moeten worden aan subsidies voor duurzame 
energie. In de eerste plaats wil het kabinet benadrukken dat de inwoners van Caribisch Nederland 
evenzogoed Nederlanders zijn als de inwoners van Europees Nederland en dat Caribisch Nederland. 
Zoals elders in deze nota naar aanleiding van het verslag in antwoord op vragen van de PVV fractie is 
uiteengezet is de energievoorziening op de eilanden duur omdat door de kleine schaal eigenlijk alleen 
een combinatie van oliestook en duurzame energie mogelijk is. Goedkope grootschalige kolen- of 
gascentrales zijn daar niet mogelijk. De structurele subsidie is beperkt tot de netwerkkosten en is 
vergelijkbaar met de steun die de inwoner van een Waddeneiland ontvangt door het Europees 
Nederlandse solidariteitssysteem. De overige subsidies zijn eenmalig om investeringen te faciliteren, 
en zijn te vergelijken met een SDE+ subsidie die een bedrijf of inwoner van Europees Nederland kan 
ontvangen.  
 
4. Uitvoering en handhaving 
 
De leden van de PvdA-fractie vroegen op welke wijze wordt geborgd dat het toezicht goed 
gecoördineerd omdat twee toezichthouders worden aangewezen voor de uitvoering en handhaving en 
het mogelijk wordt om lokale toezichthouders aan te wijzen. In de huidige situatie wordt het toezicht 
uitgevoerd door een door het Openbaar Lichaam aangewezen organisatie. Op Sint Eustatius is dit de 
GGD en op Bonaire de dienst Toezicht en Handhaving. Beide instanties hebben veel ervaring en lokale 
kennis met toezicht op drinkwatervoorziening.  
22
