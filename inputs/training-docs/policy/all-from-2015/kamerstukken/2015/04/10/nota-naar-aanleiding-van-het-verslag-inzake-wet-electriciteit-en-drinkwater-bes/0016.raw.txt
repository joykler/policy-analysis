De subsidie voor het verplaatsen van de elektriciteitscentrale op Saba bedraagt minder dan 50% van 
de totale kosten. Na afronding van het project is het precieze aandeel bekend. Voor 
verliescompensatie is afgesproken dat de Minister het verlies dekt over 2014, en de bedrijven het 
verlies nemen over 2015. De subsidie voor de investering in duurzame energie zal ook ongeveer 50% 
bedragen. Ook hier moeten de kosten van het project worden afgewacht.  
 
De leden van de VVD-fractie vroegen wie de subsidie op basis van het wetsvoorstel betaalt en hoe 
deze zo beperkt mogelijk gehouden wordt. De subsidie op elektriciteit is door de Minister van 
Economische Zaken en de subsidie op drinkwater wordt door de Minister van Infrastructuur en Milieu 
gefinancierd. Door investeringen in duurzame energie (Saba en Sint Eustatius) en door het op orde 
brengen van de drinkwatervoorziening (Saba) blijven deze subsidies zo beperkt als mogelijk. 
 
Voorts vroegen de leden van de VVD-fractie of subsidies de prikkel om efficiënt te werken niet 
wegnemen en ondernemerschap beperken. Inwoners van Caribisch Nederland hebben recht op de 
beschikbaarheid van voldoende en goed drinkwater en elektriciteit. De drinkwater- en 
elektriciteitsbedrijven zijn in opbouw en zien zich hierdoor geconfronteerd met extra kosten. Zonder 
de toegekende subsidie zouden de bedrijven verlies leiden en uiteindelijk failliet gaan.  
De subsidie bevat een prikkel tot efficiënt werken. Een goed voorbeeld dat subsidie tevens efficiënt 
werken stimuleert is het Water en Energiebedrijf Bonaire, waar de subsidie op elektriciteit en 
drinkwater sinds 2012 respectievelijk met 65% en 45% is gedaald. 
De leden van de VVD-fractie vroegen welk plan er ligt om deze subsidies op spoedige termijn uit te 
faseren. Het is de intentie de subsidie af te laten nemen. De snelheid en mate van het verlagen van de 
subsidie zal worden bepaald aan de hand van de uitkomsten van de evaluatie die twee jaar nadat het 
wetsvoorstel van kracht is geworden wordt uitgevoerd. 
De leden van de VVD-fractie vroegen voorts wie de vereiste kwaliteitsnormen en doelmatigheidseisen 
opstelt en hoe het toezicht daarop plaatsvindt. Voorts vroegen zij hoe de rechtvaardiging van de 
subsidies voor elektriciteit en drinkwater zich verhoudt tot het feit dat bijvoorbeeld kosten voor andere 
zaken als verwarming op de eilanden afwezig of veel lager zijn. De vereiste kwaliteitsnormen en 
doelmatigheidseisen zijn opgesteld door de Minister van Economische Zaken (elektriciteit) en de 
Minister van Infrastructuur en Milieu (drinkwater) op basis van de normen in Europees Nederland en 
met inachtneming van de specifieke omstandigheden op de eilanden. Toezicht op de juiste besteding 
van de subsidie vindt achteraf plaats via een door een accountant goedgekeurde financiële 
rapportage.  
Het kabinet heeft geen doelstelling betreffende aanvaardbaar geachte percentages van het inkomen 
dat aan water, elektriciteit of warmte wordt besteed en beoogt niet met het wetsvoorstel 
inkomenspolitiek te bedrijven; het kabinet streeft maatschappelijk aanvaardbare tarieven na. 
Voorts vroegen de leden van de VVD-fractie of inzicht kan worden gegeven in welke kosten zijn 
meegewogen in het besluit om tot deze subsidie te komen. 
Naast de transportkosten zijn voor Bonaire de financiële situatie van WEB ten tijde van de 
economische slechte situatie eind 2012 meegewogen in het besluit tot deze subsidie te komen. Deze 
kosten zijn meegenomen om een faillissement van WEB te voorkomen en zo de elektriciteits- en 
drinkwatervoorziening op Bonaire veilig te stellen. 
 
De leden van de PvdA-fractie zouden graag een overzicht krijgen van de subsidie die aan de eilanden 
verstrekt wordt en aan welke doelgroep deze ten goede dient komt. De Minister van Infrastructuur en 
Milieu heeft de volgende subsidies voor de drinkwatervoorziening in Caribisch Nederland verstrekt: 
 2007: Subsidie op de bouw van de rioolwaterzuiveringsinstallatie op Bonaire (€5 miljoen), 
Openbaar Lichaam Bonaire 
 2012: Subsidie op huisaansluitingen riolering (€10 miljoen), Openbaar Lichaam Bonaire 
 2012: Subsidie drinkwater Bonaire (€0,3 miljoen), via WEB aan afnemers drinkwater op Bonaire 
 2013: Subsidie drinkwater Bonaire (€2,0 miljoen), via WEB aan afnemers drinkwater op Bonaire 
 2014: Subsidie drinkwater 2014 Bonaire (€1,7 miljoen), via WEB aan afnemers drinkwater op 
Bonaire
