GEANNOTEERDE AGENDA RAAD BUITENLANDSE ZAKEN VAN 20 APRIL 2015
Latijns Amerika
Twee maanden voor de top in Brussel tussen de EU en de Gemeenschap van Latijns-Amerikaanse en
Caribische staten (CELAC) zal de Raad als het strategische thema van deze maand de relaties met
Latijns-Amerika en het Caribisch (LAC) gebied bespreken. De Raad zal de huidige uitdagingen en
kansen in kaart brengen en bespreken hoe de relaties tussen de EU en deze relatief gelijkgestemde
regio gemoderniseerd kunnen worden.
De hoge economische groei van de afgelopen jaren, de verminderde armoede en de consolidering van
veel democratieën heeft de CELAC-regio zelfvertrouwen gegeven. De regio claimt en krijgt meer
invloed op het wereldtoneel en wordt efficiënter in haar optreden door de doorgaande ontwikkeling
van regionale samenwerkingsinitiatieven. Brazilië en Mexico vervullen economisch en politiek de rol
van informele leiders, maar ook opkomende landen zoals Colombia, Peru en Chili claimen meer
invloed in de regionale en soms mondiale aangelegenheden.
Tegelijkertijd kent de regio ook veel uitdagingen, zoals de politiek-economische situatie in Venezuela,
de mensenrechten in Cuba, en de (druggerelateerde) criminaliteit en de mensenrechtensituatie in
Midden-Amerika. Vanwege de grote heterogeniteit is het voor de landen van Latijns-Amerika en de
Cariben bovendien vaak een uitdaging om tot een gemeenschappelijk standpunt te komen m.b.t.
regionale en mondiale vraagstukken. Veel landen vertonen nog steeds institutionele en economische
kwetsbaarheden en door de huidige economische vertraging bestaat het risico dat de vooruitgang van
de afgelopen decennia wordt gestremd.
De regio is in cultureel, religieus en historisch opzicht nauw aan Europa verwant en is ook in politiek
opzicht een van de meest gelijkgestemde regio’s. De EU deelt belangrijke waarden (democratie,
mensenrechten), beginselen (internationaal recht) en prioriteiten (klimaat, armoedebestrijding,
veiligheid, drugsbestrijding, non-proliferatie) met de regio. Door de grotere assertiviteit van de regio,
concurrerende politieke en economische modellen en de actieve invloed van China en Rusland, is
politieke steun van de CELAC-landen voor de EU echter niet vanzelfsprekend. Nederland zet zich
daarom in om de gelijkgezindheid en bindende waarden meer te benadrukken. Zo vergt de instabiliteit
rondom Europa optimale mobilisering van gelijkgezinde krachten, juist ook buiten de traditionele
partners. Ook m.b.t. mensenrechten en andere mondiale thema’s zou intensiever samen opgetrokken
kunnen worden. Het kabinet legt hierbij nadruk op gelijkwaardigheid in de relaties.
Vanuit deze visie van belang de relaties met de CELAC-regio te moderniseren. HV Mogherini heeft
door verschillende bezoeken en verklaringen laten zien een hogere prioriteit aan de regio te geven. De
EU-CELAC Top op 10/11 juni 2015 is een belangrijk moment om invulling te geven aan deze ambitie.
De EU is voor Nederland een uitstekend kanaal voor bevordering relatie tussen beide regio’s, gezien
de instrumenten die het heeft op het gebied van handel, ontwikkeling, en vrede en veiligheid.
Het kabinet onderschrijft de noodzaak van moderniseren betrekkingen ook omdat Latijns-Amerika en
de Cariben voor het Koninkrijk der Nederlanden in bilaterale zin belangrijke regio’s zijn. In de eerste
plaats vanwege de natuurlijke ligging (nabuurschap) en de historische banden, maar daarnaast ook
vanwege de bilaterale handelscijfers: Nederland staat in de top 5 van exportbestemmingen; de totale
import uit Latijns-Amerika is ca. USD 21 mrd., en de export bedraagt ca. USD 12 mrd. Nederland is in
veel landen de grootste of een-na-grootste Europese investeerder. De langdurige, maar inmiddels
bijna geheel beëindigde, OS-relatie met diverse landen in de regio heeft voor veel goodwill en
contacten gezorgd. In lijn met deze inzet zal MP Rutte aanwezig zijn bij de driejaarlijkse top te
Panama van de leden van de Organisatie van Amerikaanse Staten (OAS), op uitnodiging van president
Varela van Panama.
Met het verbeteren van de relatie tussen de VS en Cuba is een grote angel uit de Noord-Zuid relatie
gehaald. Nederland speelt binnen de EU een voortrekkersrol ten aanzien van de EU-Cubarelaties. De
EU onderhandelt sinds 2014 met Cuba met als doel een politiek akkoord eind 2015. In de Raad en in
juni tijdens de EU-CELAC-top zal Nederland daarom, mede vanuit de speciale nabuurschapsrelatie, de
ambitie voor het moderniseren van de relaties volop steunen. Er zal daarbij specifiek aandacht worden
gevraagd voor de United Nations General Assembly Special Sessions (UNGASS) over de internationale
drugsproblematiek (die tijdens het Nederlandse voorzitterschap van de Raad gehouden zal worden),
