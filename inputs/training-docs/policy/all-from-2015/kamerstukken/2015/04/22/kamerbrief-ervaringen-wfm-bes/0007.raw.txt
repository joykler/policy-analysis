voor deze marktpartijen alleen voor hun activiteiten in de openbare lichamen de 
gedragsregels van de Wfm BES. Van harmonisatie is vooralsnog nauwelijks sprake, 
mede doordat de toezichtregelgeving in Curaçao en Sint Maarten beperkte 
grondslagen biedt voor het stellen van gedragsregels.  
 
Uitoefening van toezicht 
Het feit dat financiële ondernemingen in Caribisch Nederland voor een groot deel 
actief zijn via bijkantoren of zelfs zonder daar een vestiging te hebben 
(dienstverrichting), heeft niet alleen consequenties voor de regulering, zoals 
hierboven besproken, maar ook voor de uitoefening van het toezicht. Deze 
bijkantoren zijn immers onderdeel van een financiële onderneming met zetel in het 
buitenland en worden dus mede of geheel vanuit Curaçao of Sint Maarten 
aangestuurd. Zoals hierboven reeds ter sprake kwam gelden voor de bijkantoren in 
Caribisch Nederland gedragsregels die niet voor de zetel gelden, wat het voor de 
betrokken onderneming lastiger maakt de regels na te leven en voor de AFM om 
op de naleving toe te zien.  
 
De structuur van de markt heeft eveneens gevolgen voor het prudentieel toezicht. 
Aangezien een bijkantoor per definitie geen rechtspersoonlijkheid heeft, heeft DNB 
als host toezichthouder slechts beperkte mogelijkheden om toe te zien op de 
financiële positie van het bijkantoor. Prudentieel toezicht is primair de 
verantwoordelijkheid van de home toezichthouder. Voor de in Bonaire gevestigde 
zelfstandige bank is dat DNB, in de andere gevallen is dat de CBCS. Op dit vlak is 
DNB dan ook afhankelijk van de effectiviteit van het door de CBCS uitgeoefende 
3
toezicht. DNB onderzoekt momenteel de effectiviteit van haar prudentieel toezicht 
op bijkantoren in Caribisch Nederland en zal daar in haar jaarlijkse wetgevingsbrief 
op terugkomen. 
 
Het doorlopend toezicht van DNB op bijkantoren van banken en verzekeraars heeft 
met name betrekking op het integriteitstoezicht, waaronder toezicht op de naleving 
van de Wfm BES-norm van een integere bedrijfsvoering, de Wet ter voorkoming 
van witwassen en financieren van terrorisme BES (Wwft BES) en de Sanctiewet 
1977. Met betrekking tot deze sectoren heeft DNB onderzoeken uitgevoerd naar de 
beheersing van het integriteitsrisico dat de betrokken banken en verzekeraars 
lopen via cliëntrelaties. Hiermee wordt beoogd witwassen door of via cliënten met 
betrokkenheid van de financiële sector in Caribisch Nederland te voorkomen. 
Daarnaast is bij instellingen onderzoek uitgevoerd naar de identificatie en 
beheersing van het corruptierisico.   
 
Bij de uitoefening van het gedragstoezicht heeft de AFM in eerste instantie de 
nieuwe normen bij de onder toezicht staande instellingen onder de aandacht 
gebracht. Daarna heeft zij het toezicht meer risicogestuurd ingericht, onder 
meer met gebruikmaking van een self assessment die aan alle ondernemingen 
is gestuurd. De nadruk in het toezicht van de AFM ligt vooral bij verantwoorde 
kredietverlening, passende advisering, informatieverstrekking aan 
consumenten en klachtenbehandeling. Integriteitstoezicht is eveneens een 
onderdeel van het toezicht van de AFM. Zij ziet er daarbij met name op toe dat 
tussenpersonen het geformuleerde beleid m.b.t. de Wwft BES goed naleven. 
 
                                                
3
 Zie het bewijsvermoeden in artikel 3:20, eerste lid, van de Wfm BES: een financiële onderneming met zetel in 
het buitenland wordt vermoed aan de toepasselijke solvabiliteitseisen te voldoen indien zij in de staat van haar 
zetel onder toezicht staat.
