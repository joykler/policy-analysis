financiële ondernemingen die daar actief zijn. Paragraaf 4 gaat in op de praktijk 
van het toezicht sinds de inwerkingtreding van de Wfm BES. In paragraaf 5 wordt 
aandacht besteed aan een aantal mede in het kader van de consultatie naar voren 
gebrachte suggesties voor verbetering van de regels en het toezicht op de naleving 
daarvan.  
 
2. De Wet financiële markten BES 
 
Voorgeschiedenis 
Sinds de opneming van Bonaire, Sint Eustatius en Saba als openbare lichamen in 
het Nederlandse staatsbestel is de Nederlandse minister van Financiën 
verantwoordelijk voor goed functionerende en integere financiële markten op de 
eilanden. De per 10 oktober 2010 ingevoerde toezichtwetten waren gebaseerd op 
de tot dan toe geldende Nederlands-Antilliaanse landsverordeningen, met slechts 
op enkele punten beperkte aanpassingen. Toen al bestond het voornemen deze als 
tijdelijk bedoelde wetten spoedig te vervangen door nieuwe wetgeving, die meer in 
overeenstemming zou zijn met actuele inzichten en ook beter zou aansluiten bij de 
in het Europese deel van Nederland bestaande functionele inrichting van het 
toezicht (het zgn. twin peaks-model). Het was niet haalbaar, en zou mogelijk ook 
de in beginsel beleidsneutrale omzetting van de Nederlands-Antilliaanse wetgeving 
in BES-wetgeving te veel hebben belast, om deze vernieuwingen al meteen met 
ingang van de transitiedatum te realiseren. Per 1 juli 2012 werden de genoemde 
toezichtwetten vervangen door de Wet financiële markten BES. 
 
Bij het opstellen van de Wfm BES heeft de Wet op het financieel toezicht (Wft) op 
diverse punten als voorbeeld gediend. Er is evenwel uitdrukkelijk niet voor 
gekozen de Wft geheel of gedeeltelijk ook in de openbare lichamen van toepassing 
te verklaren. De Wft is te complex en te veel geënt op de Nederlandse en Europese 
markt om een geschikte basis te vormen voor de regulering van de financiële 
markten in Caribisch Nederland. Er was en is voldoende aanleiding om voor de 
eilanden bijzondere of afwijkende regels te stellen, die zijn afgestemd op de lokale 
situatie en recht doen aan de bijzondere positie van de eilanden. Met name de 
geringe omvang van de markt, de samenstelling van het productaanbod en de 
sterke verwevenheid met de financiële sector in Curaçao en Sint Maarten zijn 
factoren die om maatwerk vragen. Een zoveel mogelijk gelijk speelveld met 
Curaçao en Sint Maarten is daarbij van groot belang. Het voorkomt dat 
marktpartijen die zowel in die landen als in Caribisch Nederland werkzaam zijn – 
zoals heel vaak het geval is – met extra administratieve lasten worden 
geconfronteerd, en ook dat zij zich om die reden uit de openbare lichamen 
terugtrekken. 
 
Regelgevend kader 
De wetgeving voor de financiële sector in Caribisch Nederland is schematisch 
weergegeven in onderstaande tabel.  
 
Tabel 1: Wetgeving financiële sector Caribisch Nederland 
 
Deelgebied Overgangsfase (vanaf 10 oktober 2010) Eindmodel (sinds 1 
juli 2012) 
Toezichtwetten  Wet assurantiebemiddelingsbedrijf BES Wet financiële 
markten BES 
Wet toezicht bank- en kredietwezen 1994 BES
