Geschillenbeslechting 
Tijdens het in de inleiding aangehaalde wetgevingsoverleg is vanuit de vaste 
commissie voor Financiën aandacht gevraagd voor (het ontbreken van) een 
geschilleninstantie in Caribisch Nederland. Artikel 3:12, tweede lid, van de Wfm 
BES, zoals bij amendement gewijzigd, verplicht financiële ondernemingen 
aangesloten te zijn bij een erkende instantie voor de behandeling van geschillen 
met betrekking tot de door hen aangeboden producten of diensten, tenzij er geen 
zodanige instantie is. Dat laatste was het geval ten tijde van de inwerkingtreding 
van de wet, en die situatie is nog niet gewijzigd. Wel is op Curaçao, in 
samenwerking tussen de Curaçao and Bonaire Insurance Association (CBIA) en de 
consumentenstichting Fundashon pa Konsumido (FpK), een onafhankelijke 
Geschillencommissie Verzekeringen van start gegaan. De CBIA heeft laten weten 
ernaar te streven dat op korte termijn ook in Caribisch Nederland een dergelijke 
commissie werkzaam zal zijn. 
 
Het is tot nu toe niet gebleken dat het ontbreken van een onafhankelijke 
geschilleninstantie een ernstig gemis is. Van belang is wel dat, zoals aangegeven, 
consumenten erop moeten kunnen rekenen dat hun klachten zorgvuldig en binnen 
een redelijke termijn worden behandeld. Onderzoek van de AFM wijst uit dat de 
klachtenbehandeling bij ten minste enkele financiële ondernemingen nog 
onvoldoende is geregeld. Dit blijft dan ook een aandachtspunt in het toezicht van 
de AFM. Overigens hebben de klachten bijna zonder uitzondering betrekking op het 
betalingsverkeer: geldautomaten, overboekingen en niet ontvangen 
dagafschriften.     
 
Handhavingsmaatregelen 
In meer algemene zin blijkt uit de ervaringen van de AFM en DNB dat de nieuwe 
regels van de Wfm BES steeds beter worden nageleefd, al zijn op onderdelen 
verbeteringen nodig. De toezichthouders blijven zich daarvoor inzetten, ten dele 
door voorlichting en waar nodig ook door middel van handhavingsmaatregelen. 
Tabel 3 geeft van dat laatste een overzicht voor de periode van 1 juli 2012 tot 1 
januari 2015.  
 
Tabel 3 Handhavingsmaatregelen (2012-2014) 
 
Maatregel AFM DNB 
Last onder dwangsom 1  
Aanwijzing/voornemen tot aanwijzing 2 2 
Afwijzen/doen intrekken vergunningaanvraag 2 6 
Afwijzen/heenzenden bestuurder 1 1 
Beëindiging illegale bancaire activiteiten  1 
 
5. Ontvangen signalen en knelpunten 
 
In paragraaf 2 is toegelicht dat de Wfm BES nadrukkelijk geen kopie is van de Wft 
en zo goed mogelijk is afgestemd op de lokale situatie, mede om te voorkomen dat 
financiële ondernemingen zich vanwege de regelgeving van de eilanden zouden 
terugtrekken. Volgens het bestuurscollege van Saba zijn de met de Wfm BES 
nagestreefde doelstellingen evenwel niet bereikt. Het college constateert dat het 
voor bedrijven en consumenten moeilijker is geworden krediet te krijgen, dat de 
rente is gestegen en de dienstverlening door banken achteruit is gegaan. Intussen
