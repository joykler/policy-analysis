de consument beogen te bevorderen. Mede gelet op de aandacht die bij de 
parlementaire behandeling van het voorstel voor de Wfm BES aan het 
gedragstoezicht is besteed, is er aanleiding nader op de inhoud daarvan in te gaan. 
 
Uitgangspunt van de gedragsnormen is de zorgvuldige behandeling van de 
consument. De regels in de Wfm BES en het Bfm BES en het toezicht op de 
naleving daarvan beogen te bereiken dat:  
- de instellingen verantwoorde kredieten verstrekken; 
- de instellingen consumenten passend adviseren, zodat deze een product 
krijgen aangeboden dat is toegesneden op hun persoonlijke situatie; 
- de consumenten (precontractueel) alle relevante en verplichte informatie 
ontvangen zodat zij bij hun beslissing een goede afweging kunnen maken en 
ook dat informatie begrijpelijk, juist, duidelijk en niet misleidend is; 
- de instellingen adequaat omgaan met klachten van consumenten.  
 
Het onderdeel “verantwoorde kredietverlening” verdient nadere toelichting. De 
Wfm BES kent een aantal specifieke bepalingen om overkreditering tegen te gaan. 
Dit is een belangrijk onderdeel van de gedragsregels in de wet. In de openbare 
lichamen wordt relatief veel gebruik gemaakt van consumptief krediet. De omvang 
van het consumptief krediet is dan ook relatief hoog, ondanks de hoge rente, 
terwijl veel kredietnemers moeite hebben de aan het krediet verbonden 
financieringslasten op te brengen. De kredietregulering die sinds 1 juli 2012 in 
Caribisch Nederland geldt bestaat uit de volgende componenten, met de 
aantekening dat in Caribisch Nederland (net zo min als in Curaçao of Sint Maarten) 
geen met het Bureau Krediet Registratie BKR vergelijkbaar 
kredietregistratiesysteem bestaat: 
- reclameregels: kredietaanbieders mogen geen reclame maken met de snelheid 
of het gemak waarmee krediet wordt verstrekt. Als in een kredietreclame 
gegevens over de kosten van een krediet worden vermeld, dienen deze een 
volledig en representatief beeld te geven van het krediet en de daaraan 
verbonden lasten, met inbegrip van het effectieve rentepercentage; 
- verplichte precontractuele informatie: de consument dient voor het sluiten van 
een kredietovereenkomst goed te worden geïnformeerd, zodat hij precies weet 
(onder andere) welke maandlasten, gedurende welke periode, aan het krediet 
verbonden zijn en wat de totale kosten van het krediet zijn; 
- kredietwaardigheidstoets: aanbieders van krediet zijn gehouden een 
kredietwaardigheidstoets uit te voeren om te bepalen wat het ten hoogste aan 
een consument te verstrekken krediet is, gegeven diens inkomsten en vaste 
lasten, en rekening houdend met de samenstelling van zijn huishouden en 
eventueel nog lopende kredieten. Dit heeft tot doel te verzekeren dat de 
kredietnemer in staat is de aan het krediet verbonden financieringslasten te 
dragen;  
- maximale kredietvergoeding: een kredietaanbieder mag geen hogere 
kredietvergoeding in rekening brengen dan het bij ministeriële regeling 
vastgestelde maximum. Onder de kredietvergoeding vallen naast de rente alle 
andere aan het krediet verbonden kosten;  
- verbod op koppelverkoop: het is niet toegestaan dat een kredietaanbieder voor 
het aangaan van een kredietovereenkomst als voorwaarde stelt dat de 
consument eveneens een andere overeenkomst inzake een financieel product, 
zoals een verzekering, aangaat, tenzij de consument zelf kan bepalen bij welke 
aanbieder of via welke bemiddelaar hij het nevenproduct aanschaft;
