zijn financiële ondernemingen hun activiteiten op het eiland aan het heroverwegen 
naar aanleiding van de nieuwe regelgeving, aldus het bestuurscollege van Saba. 
 
Ook in Sint Eustatius is er kritiek op onderdelen van de wet. De 
kredietwaardigheidstoets zou te streng zijn, en hebben geleid tot een forse daling 
van de (consumptieve en hypothecaire) kredietverlening. De verminderde 
beschikbaarheid van hypothecair krediet zou de woningmarkt negatief hebben 
beïnvloed. In dat kader is er tevens op gewezen dat de in Europees Nederland 
bestaande Nationale Hypotheekgarantie niet geldt in Caribisch Nederland. Ook 
bestaan in Sint Eustatius zorgen over het feit dat er na de sluiting van een van de 
twee bijkantoren nog maar één bank op het eiland is gevestigd, en dat er ook nog 
maar één tussenpersoon is die bemiddelt in levensverzekeringen. Daarbij wordt 
een verband gelegd met de invoering van de Wfm BES en de Wwft BES, die te 
belastend zouden zijn. De regels ter voorkoming van witwassen en financieren van 
terrorisme zouden te veel op de Europees-Nederlandse situatie zijn gebaseerd en 
onvoldoende rekening houden met de omvang van de lokale markt en de aard van 
de financiële dienstverlening op de eilanden.  
 
In reactie op deze punten kan het volgende worden opgemerkt. De Wfm BES bevat 
geen regels ten aanzien van de kredietverlening aan bedrijven. Voor zover banken 
terughoudender zijn met het verstrekken van leningen aan bedrijven moet de 
verklaring dan ook eerder worden gezocht in door hen gepercipieerde risico’s of 
meer rendabele alternatieve beleggingen en uitzettingen. De Wfm BES is wel van 
invloed op de kredietverlening aan consumenten. De invoering van de 
kredietwaardigheidstoets heeft geleid tot minder kredietverstrekking dan 
voorheen. Dat is in overeenstemming met het streven de particuliere 
kredietverlening te beperken tot een voor de kredietnemer verantwoord niveau en 
overkreditering te voorkomen. Tegelijk waren er aanwijzingen dat het voor alle 
huishoudens als financieringsruimte beschikbare basisbedrag bijstelling behoefde, 
aangezien het in de praktijk soms te laag bleek om te beantwoorden aan het doel 
ervan. Om hieraan tegemoet te komen is het Bfm BES aangepast, waardoor het in 
een gegeven situatie maximaal te verlenen krediet wordt verhoogd. Naar 
verwachting helpt deze verhoging, die per 1 april 2015 in werking is getreden, 
knelpunten bij de kredietverlening weg te nemen, zonder afbreuk te doen aan de 
doelstelling van de kredietwaardigheidstoets. Voorts zij opgemerkt dat op verzoek 
van de minister voor Wonen en Rijksdienst de mogelijkheden voor invoering van 
een hypotheekgarantiestelsel voor Caribisch Nederland worden onderzocht. 
 
Ingevolge de Wwft BES dienen de onder die wet vallende financiële ondernemingen 
zich te houden aan regels ter voorkoming van witwassen en terrorismefinanciering. 
Het kabinet acht het van belang dat op pro-actieve wijze aan alle eisen van de  
FATF wordt voldaan. Bezien zal worden hoe FATF-compliance nog verder kan 
worden versterkt en in de toekomst zal worden geborgd. Bij het vaststellen van de 
regels ingevolge de Wwft BES is zoveel mogelijk rekening gehouden met de lokale 
omstandigheden. Toezicht op deze normen vindt voorts risicogebaseerd plaats; bij 
sectoren met een lager risico op witwassen en financieren van terrorisme is dit 
toezicht minder ingrijpend.  
 
De bezorgdheid over financiële ondernemingen die zich terugtrekken uit Caribisch 
Nederland of overwegen dat te doen verdient serieuze aandacht. De aanwezigheid 
van financiële ondernemingen in kleine gemeenschappen is geen 
vanzelfsprekendheid en het behouden ervan is onder alle omstandigheden een
