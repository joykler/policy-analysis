Nederlandse en Curaçaose bevoegde autoriteiten bereid hier pragmatisch mee om 
te gaan door de inwonersvraag terzijde te stellen en direct in overleg te treden.  
 
Woonplaatsfictie ter zake van Nederlandse schenk- en erfbelasting (artikel 28) 
In verband met de vraag van de leden van de fractie van het CDA of alle mogelijke 
dubbele belastingheffing van schenk- en erfbelasting nu wordt voorkomen merk ik 
het volgende op. 
De BRNC bevat geen bepalingen over de toedeling van heffingsrechten over 
nalatenschappen en schenkingen (in afwijking van de BRK). Dit betekent dat beide 
landen onverkort volgens hun nationale recht over nalatenschappen en schenkingen 
kunnen heffen en ook dubbele belasting zullen vermijden volgens hun nationale 
regels. In artikel 28 (Woonplaatsfictie ter zake van Nederlandse schenk- en 
erfbelasting) is evenwel een afwijking geregeld van de woonplaatsfictie zoals 
bepaald in artikel 3, eerste lid, Successiewet 1956. Op grond van artikel 3, eerste 
lid, Successiewet 1956, wordt een natuurlijke persoon die overlijdt of een schenking 
doet - binnen tien jaren nadat hij Nederland metterwoon heeft verlaten - geacht op 
dat moment inwoner van Nederland te zijn voor heffing van schenk- en 
erfbelasting. De afwijking die is neergelegd in artikel 28 bestaat erin dat de periode 
van tien jaren is teruggebracht naar vijf jaren. Deze bepaling behelst dus een 
beperking van het Nederlandse nationale heffingsrecht maar het betreft geen 
toewijzing van heffingsrechten. Hieruit volgt dat indien een Nederlander die in 
Nederland heeft gewoond en is geëmigreerd naar Curaçao binnen een periode van 
vijf jaar (na emigratie) een schenking doet of overlijdt, zowel Nederland als 
Curaçao hierover schenkbelasting of erfbelasting mogen heffen.  
Omdat de BRNC niet voorziet in een toewijzing van heffingsrechten met betrekking 
tot schenk- en erfbelasting is het Besluit voorkoming dubbele belasting 2001 van 
toepassing, wat inhoudt dat Nederland (als oorspronkelijk woonland) zal heffen 
over het inkomensbestanddeel onder verrekening van de in Curaçao hierover 
betaalde belasting. In de artikelen 48 en 51 van het Besluit voorkoming dubbele 
belasting 2001 is dit geregeld. De Curaçaose Successiebelastingverordening 1908 
kent geen woonplaatsfictie zoals opgenomen in de Nederlandse Successiewet 1956. 
Wel wordt op grond van artikel 3 van de Successiebelastingverordening 1908 recht 
van overgang geheven van niet-ingezetenen bij verkrijgingen als erfgenaam of 
legataris of bij wijze van schenking van binnen Curaçao gelegen onroerende zaken 
of rechten waaraan deze zijn onderworpen. Volgens artikel 47 en artikel 51 van het 
Besluit voorkoming dubbele belasting 2001 wordt de aldus geheven Curaçaose 
successiebelasting verrekend met de in Nederland verschuldigde successiebelasting. 
Ter verduidelijking van artikel 28 merk ik overigens nog op dat daarin is bepaald 
dat dit artikel een afwijking van artikel 2 (belastingen waarop de rijkswet van 
toepassing is) betreft omdat volgens artikel 2 de regeling niet van toepassing is op 
de schenk- en erfbelasting. 
 
26
