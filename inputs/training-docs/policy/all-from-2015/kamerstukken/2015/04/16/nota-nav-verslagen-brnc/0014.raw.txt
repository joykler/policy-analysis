16
Zoals in onderdelen 2.9.3 en 2.9.4 van de Notitie Fiscaal Verdragsbeleid 2011 
uiteengezet, strekken deze bepalingen ertoe dat Nederland de belastingclaim kan 
effectueren die bij emigratie rust op de in de binnenlandse periode aangegroeide 
waarde van aanmerkelijkbelangaandelen. Nederland legt bij emigratie hiertoe een 
conserverende aanslag op. De emigrerende aanmerkelijkbelanghouder wordt 
aangeslagen over het verschil tussen de waarde in het economische verkeer van 
het aanmerkelijk belang op moment van emigratie en de verkrijgingsprijs. Deze 
conserverende aanslag wordt ingevorderd als een bate wordt gerealiseerd, hetzij 
als dividend wordt uitgekeerd hetzij als de aanmerkelijkbelangaandelen met winst 
worden vervreemd. 
In antwoord op de vraag van de leden van de fractie van de PAIS wat de reden is 
voor een verhoging van de belastingdruk die uit artikel 10, veertiende lid, 
voortvloeit voor nieuw-emigrerende aanmerkelijkbelanghouders ten opzichte van de 
huidige situatie merk ik op dat het aanmerkelijkbelangvoorbehoud in artikel 10, 
veertiende lid, onderdeel uitmaakt van het fiscale verdragsbeleid van Nederland en 
ziet op het effectueren van de belastingclaim die bij emigratie rust op de in de 
binnenlandse periode aangegroeide waarde van aanmerkelijkbelangaandelen bij 
uitkeringen van dividend. In afwijking van de hoofdregel van artikel 10, tweede lid, 
mag Nederland (als voormalig woonland) het nationale tarief heffen (van 25 
percent), voor zover de conserverende aanslag openstaat, conform het tarief 
volgens de inkomstenbelasting waarnaar de belastingheffing zou zijn geheven 
zonder emigratie. Dit betekent dat de heffing op basis van deze bepaling beperkt is 
tot de waardeaangroei die zijn oorsprong vindt in de periode dat de aandeelhouder 
inwoner was van Nederland. Latere waardestijgingen hebben geen invloed op de 
toepassing van deze bepaling. Met betrekking tot vervreemdingswinsten bevat 
artikel 13, vijfde lid, een vergelijkbare bepaling. Op basis van deze bepaling worden 
de na emigratie gerealiseerde vervreemdingswinsten belast tot het bedrag van de 
opgelegde conserverende aanslag. Ook in dat geval blijven latere waardestijgingen 
buiten beschouwing.  
 
Artikelsgewijze toelichting 
 
Toepassingsbereik (artikel 1) 
 De leden van de fractie van de VVD en van het CDA vragen wat wordt bedoeld met 
het begrip “een bijzondere regeling” in artikel 1 (het toepassingsbereik). Van een 
bijzondere regeling in de zin van dit artikel is sprake indien een begunstigend 
fiscaal regime, daaronder begrepen beleid ter uitvoering van de fiscale wetgeving, 
qua tarief of grondslag of een combinatie van beide, aanzienlijk afwijkt van het 
normale fiscale regime dat voor de overige inwoners van dat land geldt. 
 
                                                           
16
 Kamerstukken II 2010/11, 25 087, bijlage bij nr. 7. Verder: NFV 2011.
