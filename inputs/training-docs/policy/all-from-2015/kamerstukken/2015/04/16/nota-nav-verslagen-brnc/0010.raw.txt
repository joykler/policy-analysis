ondernemingsstructuren en beleggingstructuren recht doet aan het uitgangspunt 
om dubbele belasting te voorkomen. 
Bij ondernemingsstructuren zijn dividenden veelal vrijgesteld door de 
deelnemingsvrijstelling en ontbreekt daardoor de mogelijkheid tot verrekening van 
bronbelasting op dividenden. Bij beleggingstructuren zijn dividenden in de regel niet 
vrijgesteld bij de dividendgenieter en is er vanuit de hierboven beschreven optiek 
geen aanleiding om te voorzien in vrijstelling van bronbelasting. Door de aanwezige 
verrekeningsmogelijkheid is er bij beleggingstructuren in beginsel geen sprake van 
een zodanige dubbele belasting. 
 
   Het voorkomen van oneigenlijk gebruik van de regeling  
 
De leden van de fractie van de VVD gaan in op de mogelijkheid om onder de BRNC 
bij bestaande entiteiten vennootschapsbelasting te heffen over de waardestijging 
van de aandelen (toepassing van artikel 17, derde lid, Wet Vpb 1969) en vragen 
naar mogelijke negatieve gevolgen in de zin dat Curaçaose vennootschappen zich 
verplaatsen naar een ander verdragsland en naar een eerbiediging voor bestaande 
gevallen. 
Allereerst kan worden bevestigd dat Nederland onder de BRNC met toepassing van 
artikel 17, derde lid, onderdeel b, Wet Vpb 1969, vennootschapsbelasting kan 
heffen over de voordelen die worden behaald met vervreemding van een tot een 
aanmerkelijkbelang behorend pakket aandelen in een in Nederland gevestigd 
lichaam. Ik merk daarbij op dat het hiermee samenhangende artikel 17a, onderdeel 
c, Wet Vpb 1969 (aanmerkelijkbelangschuldvorderingen) eveneens toepassing kan 
vinden onder artikel 22 BRNC (antimisbruik). Dit kan er inderdaad toe leiden dat 
onder de BRNC sprake kan zijn van belastingheffing in gevallen waarin dat onder 
toepassing van de BRK achterwege bleef.  
Net als voor dividenden is hiervoor in artikel 30 een overgangsregeling getroffen die 
is bedoeld om de bestaande praktijk voor bestaande gevallen te eerbiedigen. Zoals 
ik hiervoor onder het kopje “De behandeling van deelnemingsdividenden” aangaf, 
heb ik aanleiding gezien deze bepaling bij nota van wijziging te verduidelijken. Met 
deze wijziging wordt bevestigd dat de overgangsregeling die voor bestaande 
gevallen is getroffen ook voor vervreemdingswinsten geldt. Gelet op de in de BRNC 
getroffen overgangsregeling op het vlak van de deelnemingsdividenden en 
vervreemdingswinsten kunnen belastingplichtigen zelf bepalen of  de 
inwerkingtreding van de BRNC in hun situatie wel of geen aanleiding vormt om zich 
te verplaatsen uit Curaçao. Daarbij merk ik op dat gevallen die na ommekomst van 
de overgangsperiode niet voldoen aan de in de BRNC opgenomen voorwaarden voor 
uitsluitende woonlandheffing over deelnemingsdividenden en 
deelnemingsvervreemdingswinsten, toepassing van artikel 17, derde lid, onderdeel 
b, Wet Vpb 1969, op zijn plaats is. Dit is immers ook wat beide landen met elkaar 
zijn overeengekomen.
