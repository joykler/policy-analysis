regeling wordt benadrukt dat Curaçao bereid en in staat is aan te sluiten bij de 
internationale fiscale maatstaven.  
 
De leden van de fractie van de SP vragen vervolgens op welke wijze rekening is 
gehouden met de kenmerken van het fiscale stelsel van Curaçao en met het 
bestaan van economische zones op Curaçao. 
Artikel 1 van de BRNC regelt op welke personen de regeling van toepassing is. 
Ingevolge het tweede lid komen enkele in het land van vestiging van de 
(winst)belasting vrijgestelde lichamen niet in aanmerking voor in de BRNC 
opgenomen voordelen; het gaat er dan vooral om dat geen aanspraak kan worden 
gemaakt op de beperkingen van het heffingsrecht van het bronland. Naast de 
Nederlandse vrijgestelde beleggingsinstelling als bedoeld in artikel 6a van de Wet 
op de Vennootschapsbelasting 1969 (hierna: Wet Vpb 1969), zijn een tweetal 
Curaçaose entiteiten uitgesloten, te weten de Curaçaose stichting particulier fonds 
en de Curaçaose trust die van winstbelasting zijn vrijgesteld. Over de economische 
zones op Curaçao merk ik op dat zowel de EU-gedragscodegroep als de OESO zich 
bezighouden met het tegengaan van schadelijke belastingconcurrentie als gevolg 
van preferentiële regimes. Het Forum on Harmful Tax Practices (FHTP) van de 
OESO houdt zich hier binnen actiepunt 5 van het BEPS-project mee bezig. Het 
Forum ontwikkelt ook een strategie met betrekking tot niet-OESO landen met als 
doel een gelijk speelveld te creëren door te voorkomen dat schadelijke 
belastingconcurrentie verschuift naar niet OESO-landen. De gedragscode van de 
EU-gedragscodegroep wordt ook toegepast op belastingregimes van afhankelijke of 
geassocieerde gebieden van EU-lidstaten. Op ingeven van een werkgroep van de 
EU-gedragscodegroep (Primarolo) is zo in 2000 het Antilliaanse offshoreregime 
afgeschaft. Nederland en Curaçao volgen de ontwikkelingen binnen deze Fora 
nauwlettend en als door de OESO of de EU-gedragscodegroep wordt vastgesteld dat 
preferentiële regimes tot schadelijke belastingconcurrentie leiden dan zal worden 
bezien van welke voordelen van de BRNC personen die van de bewuste regimes 
gebruikmaken moeten worden uitgesloten. Dit zal dan geschieden op basis van het 
derde lid van artikel 1. In het derde lid is de mogelijkheid neergelegd in onderling 
overleg te beslissen dat personen die van een bijzondere regeling gebruik maken in 
een van de landen, worden uitgesloten van deze voordelen.  
 
De behandeling van deelnemingsdividenden 
 
De leden van de fractie van de PvdA vragen hoe bij een kwalificatieverschil van een 
inkomensbestanddeel wordt voorkomen dat een dubbele vrijstelling van belasting 
wordt genoten.  
6
