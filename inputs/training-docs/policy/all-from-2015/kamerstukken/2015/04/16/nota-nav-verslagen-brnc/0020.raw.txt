De leden van de fractie van de PAIS vragen naar de invulling van de term “gelieerd” 
en wijzen hierbij naar de uitleg van deze term in de toelichting bij artikel 5. Zowel 
in artikel 5 (zevende lid) als in artikel 9 (kopje en eerste lid) wordt de term 
“gelieerd” gehanteerd om “gelieerde ondernemingen” te onderscheiden van 
“onafhankelijke ondernemingen”. Evenwel is de (beoogde) invulling van deze term 
“gelieerd” in beide artikelen niet dezelfde. Volgens artikel 5, zevende lid, tweede 
volzin, is sprake van een “gelieerde onderneming” indien “de ene onderneming 
onmiddellijk of middellijk ten minste een derde deel van het kapitaal van de andere 
onderneming bezit of indien een persoon onmiddellijk of middellijk ten minste een 
derde deel van het kapitaal van beide ondernemingen bezit”. Bij deze invulling is 
aangesloten bij het in artikel 17a, onderdeel f, Wet Vpb 1969, gehanteerde begrip 
“verbonden lichaam” dat in artikel 10a, vierde lid, Wet Vpb 1969, is gedefinieerd, 
Volgens artikel 9, eerste lid, is van gelieerdheid sprake indien a) een onderneming 
van een land onmiddellijk of middellijk deelneemt aan de leiding van, aan het 
toezicht op dan wel in het kapitaal van een onderneming van het andere land, of b) 
dezelfde personen onmiddellijk of middellijk deelnemen aan de leiding van, aan het 
toezicht op dan wel in het kapitaal van een onderneming van een land en een 
onderneming van het andere land. Daarbij is geheel aangesloten bij het 
overeenkomstige artikel 9 van het OESO-modelverdrag. 
Het verschillende gebruik van de term “gelieerd” kan tot verwarring leiden en ik 
heb daarin aanleiding gezien bij nota van wijziging deze term in artikel 5, zevende 
lid, te vervangen door het begrip “verbonden”. Zo wordt verduidelijkt dat de in 
artikel 5, zevende lid, opgenomen maatstaf een andere is dan die in artikel 9, 
eerste lid, is opgenomen. In dat laatste geval blijft voorop staan dat wordt 
aangesloten bij artikel 9, eerste lid, van het OESO-modelverdrag. 
Tegen deze achtergrond deel ik daarom niet de opvatting van de leden van de 
fractie van de PAIS dat het begrip “deelnemen aan de leiding” van artikel 9, eerste 
lid, onduidelijk zou zijn. Het gelieerdheidscriterium van deze bepaling is ongewijzigd 
in het OESO-modelverdrag opgenomen sinds de eerste publicatie van dit model in 
1963. Hoewel het criterium in het commentaar op artikel 9, eerste lid, van het 
OESO-modelverdrag, niet verder wordt toegelicht, bestaat hierover – aldus ook het 
OESO-rapport Transfer Pricing and Multinational Enterprises uit 1979 – brede 
consensus en is er geen behoefte gevoeld dit begrip nader in te vullen. Ook kan in 
dit verband nog worden gewezen op de toelichting die ter zake is gegeven bij 
artikel 8b, Wet Vpb 1969, waarbij bij voorbeeld is opgemerkt dat niet iedere vorm 
van gezamenlijk aandeelhouderschap, bestuur of toezicht leidt tot het constateren 
van een gelieerdheid (Kamerstukken II 2001/02, 28 034, A, p. 5–6), hetgeen ook 
wordt bevestigd in het arrest van de Hoge Raad van 14 april 2006, nr. 42 089, BNB 
2006/228 (V-N 2006/21.16) waarin in de specifieke casus werd geconcludeerd tot 
niet-gelieerdheid ondanks de aanwezigheid van een aandelenbelang van 8,5% . 
 
Dividenden (artikel 10) 
20
