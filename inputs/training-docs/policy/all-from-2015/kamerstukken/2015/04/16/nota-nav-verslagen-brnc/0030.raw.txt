De NOB vraagt specifiek met betrekking tot de arbitrageprocedure op welke wijze 
bepaald wordt op welk tijdstip dubbele heffing zich voordoet, mede in relatie tot de 
datum van inwerkingtreding van de voorgestelde regeling. Hierbij interpreteer ik de 
vraag van de NOB als volgt en ik wil dit met het volgende voorbeeld verduidelijken. 
Stel dat de zogenaamde “eerste kennisgeving van dubbele heffing” zich bij een 
belastingplichtige heeft voorgedaan voordat de regeling in werking is getreden. 
Vervolgens heeft belastingplichtige tijdig een verzoek voor het starten van een 
onderling overlegprocedure gedaan (op basis van de BRK), en het onderling overleg 
heeft niet binnen twee jaar tot een oplossing geleid. Inmiddels is de regeling in 
werking getreden. De vraag is of belastingplichtige kan verzoeken een 
arbitrageprocedure te starten op basis van artikel 24, vijfde lid, van de regeling (in 
de BRK is geen arbitragebepaling opgenomen). In de bepalingen van artikel 24 
(procedure voor onderling overleg) is vastgelegd dat arbitrage kan worden verzocht 
voor “kwesties” over de belastingheffing in overeenstemming met “de bepalingen 
van deze rijkswet”. In het bovengenoemde voorbeeld is hiervan geen sprake. 
Daarenboven is in artikel 36 (inwerkingtreding) bepaald dat de bepalingen van de 
regeling toepassing vinden voor belastingjaren die aanvangen nadat de regeling in 
werking is getreden. Dit betekent dat in het genoemde voorbeeld belastingplichtige 
geen toegang heeft tot een arbitrageprocedure. 
 
De staatssecretaris van Financiën, 
 
 
 
 
 
Eric Wiebes
