bovengenoemde verdragen niet ongeclausuleerd aanspraak wordt gemaakt op 
uitsluitende woonlandheffing voor dividenden. Als sprake is van middellijk eigendom 
moet elke tussenliggende eigenaar inwoner zijn van een van beide landen.  
Op basis van bovenstaande deel ik de gedachte dat onder de genoemde 
belastingverdragen van Nederland eerder en vaker aanspraak kan worden gemaakt 
op uitsluitende woonlandheffing over dividenden dan ook niet.  
 
De leden van de fractie van de PAIS merken op dat de uitbreiding van 
heffingsrechten in de BRNC ten opzichte van de BRK voor het voormalige woonland 
van een geëmigreerd natuurlijke persoon in sommige gevallen hogere 
belastingheffing met zich brengt over dividenduitkeringen uit aanmerkelijk belang. 
De leden van de fractie van de PAIS vragen of hier een overgangsregel voor wordt 
getroffen.  
Ten opzichte van de BRK is in de BRNC de termijn waarin na emigratie 
heffingsrechten zijn voorbehouden aan het voormalige woonland verlengd van 5 
naar 10 jaar en is het voorbehoud uitgebreid naar het dividendartikel. In artikel 32 
(Overgangsregeling ter zake van aanmerkelijk belang natuurlijke personen) is een 
overgangsmaatregel getroffen voor natuurlijke personen die al zijn geëmigreerd. 
Zoals uit deze overgangsregeling blijkt, is het onderhandelingsresultaat dat voor 
bestaande gevallen de termijn niet wordt verlengd en dat voor deze gevallen het 
tarief dat op basis van het aanmerkelijkbelangvoorbehoud over dividenden mag 
worden geheven is beperkt tot 15 percent. Het tarief van 15 percent tarief sluit aan 
bij het tarief dat geldt voor portfoliodividenden (dividenden anders dan 
deelnemingsdividenden).  
 
Inkomsten uit dienstbetrekking (artikel 14) 
De leden van de fractie van de PAIS merken terecht op dat de (naar ik aanneem 
door deze leden bedoelde) in het vierde lid van artikel 5 opgenomen uitbreiding van 
het vaste inrichtingsbegrip tot inhouding van loonbelasting in Curaçao kan leiden. 
Deze uitbreiding van het vaste inrichtingsbegrip werkt namelijk door naar de 
toepassing van artikel 14, waarin – in het tweede lid, onderdeel c - is bepaald dat 
de beloning van een inwoner van een land voor het verrichten van 
dienstbetrekkingswerkzaamheden in het andere land aldaar mogen worden belast 
als deze beloningen ten laste komen van een vaste inrichting die de werkgever in 
dat andere land heeft. Zoals bij artikel 5 is toegelicht, is deze uitbreiding op verzoek 
van Curaçao opgenomen. De bepaling leidt tot een door Curaçao gewenste 
uitbreiding van de heffingsmogelijkheden voor in Curaçao te verrichten diensten. 
De heffing over de desbetreffende inkomsten wijkt vervolgens niet af van de heffing 
die zou plaatsvinden indien sprake zou zijn van een vaste inrichting in de zin van de 
in artikel 5, eerste, tweede en derde lid, opgenomen bepalingen. Om deze reden is 
er vooralsnog geen behoefte gevoeld een specifieke regeling te treffen ter 
uitvoering van het bedoelde heffingsrecht.
