De leden van de fractie van de PAIS hebben vragen over de mogelijkheid tot 
overleg tussen de bevoegde autoriteiten over toepassing van de regeling in verband 
met wezenlijke wijzigingen in de belastingwetgeving van een van beide landen op 
basis van het vierde lid van artikel 2 (belastingen waarop de rijkswet van 
toepassing is). 
Op basis van het vierde lid zijn de bevoegde autoriteiten van beide landen 
gehouden om elkaar te informeren over wezenlijke wijzigingen in hun 
belastingwetgeving. Vervolgens schept het vierde lid de mogelijkheid om hierover 
met het oog op toepassing van de regeling  met elkaar in overleg te treden. De 
procedure van dit overleg is vormvrij. Indien naar aanleiding van de wetswijziging 
de wens bestaat tot overleg kunnen de bevoegde autoriteiten contact met elkaar 
opnemen. Maar de wetswijzingen van beide landen zijn voor de bevoegde 
autoriteiten als zodanig een gegeven. De bepaling van het vierde lid ziet niet op de 
totstandkoming van wetswijzigingen maar op de gevolgen die dat kan hebben voor 
de toepassing van de bepalingen van de BRNC. Mocht een wetswijziging in de 
optiek van een van beide landen onwenselijke gevolgen hebben en leidt het overleg 
niet tot overeenstemming over toepassing van de BRNC dan heeft dat land op basis 
van artikel 35 (buitenwerkingstelling) de unilaterale bevoegdheid om geheel of 
gedeeltelijk afstand te doen van de regeling.  
 
Inwoner (artikel 4) 
De leden van de fracties van de VVD, de PvdA, het CDA en de PAIS hebben vragen 
gesteld over de bepaling inzake lichamen met een dubbele woonplaats (de 
‘corporate tie breaker’). 
 
De leden van de fracties van de VVD en de PAIS vragen hoe wordt omgegaan met 
situaties waarbij nog niet is beslist over het inwonerschap voor toepassing van de 
regeling van een lichaam met een dubbele woonplaats.  
Wanneer sprake is van een lichaam met een dubbele woonplaats, zullen de 
bevoegde autoriteiten van beide landen op verzoek van belastingplichtige in 
onderling overleg trachten zo spoedig mogelijk overeenstemming te bereiken over 
het inwonerschap voor toepassing van de regeling. De bevoegde autoriteiten zullen 
in dit verband ook vaststellen vanaf welke datum de belastingplichtige uitsluitend 
inwoner is van een van beide landen voor toepassing van de BRNC. Dat zal in zijn 
algemeenheid de datum zijn waarop sprake is geworden van een dubbele 
woonplaats. In de periode voordat het inwonerschap is vastgesteld, kan volgens de 
bepaling nog geen beroep worden gedaan op de voordelen van de regeling, 
behoudens de artikelen 21 (vermijding van dubbele belasting) en 23 (non-
discriminatie). Als de bevoegde autoriteiten overeenstemming hebben bereikt, is de 
BRNC van toepassing vanaf de hiervoor bedoelde datum van uitsluitend 
inwonerschap. De vraag van de leden van de fractie van de PAIS of na 
overeenstemming terugwerkende kracht wordt verleend aan de vaststelling van 
inwonerschap voor toepassing van de regeling beantwoord ik daarom ontkennend. 
16
