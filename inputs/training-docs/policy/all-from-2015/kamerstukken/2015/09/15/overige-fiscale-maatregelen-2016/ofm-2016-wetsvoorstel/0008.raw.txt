Artikel 29e 
1. Het landenrapport is een rapport over de multinationale groep met: 
a. voor elke staat waarin de multinationale groep actief is, opgestelde informatie over de 
omvang van de inkomsten, de winst vóór winstbelasting, de betaalde winstbelasting, de in de 
jaarrekening opgenomen winstbelasting, het gestorte kapitaal, de gecumuleerde winst, het aantal 
personeelsleden en de materiële activa andere dan geldmiddelen of kasequivalenten; 
b. een omschrijving van elke groepsentiteit van de multinationale groep met vermelding 
van de staat waarvan die groepsentiteit fiscaal inwoner is, en indien afwijkend, de staat op grond 
van wiens recht die groepsentiteit is opgericht, alsmede van de aard van de voornaamste 
bedrijfsactiviteit of bedrijfsactiviteiten van die groepsentiteit. 
2. Bij ministeriële regeling worden nadere regels gesteld over de vorm en de inhoud van 
het landenrapport, waaronder regels over de bij het opmaken van het landenrapport te gebruiken 
definities en richtlijnen. Het landenrapport wordt in de Nederlandse of in de Engelse taal opgesteld. 
 
Artikel 29f 
De inspecteur gebruikt het landenrapport voor het beoordelen van substantiële 
verrekenprijsrisico’s en van andere risico’s voor Nederland die verband houden met uitholling van 
de belastinggrondslag en winstverschuivingen, daaronder begrepen het risico van het niet naleven 
van de van toepassing zijnde verrekenprijsregels door leden van de multinationale groep, en, waar 
nodig, voor het maken van economische en statistische analyses. Een aanpassing van 
verrekenprijzen door de inspecteur wordt niet gebaseerd op het landenrapport. 
 
Artikel 29g 
1. Een groepsentiteit die belastingplichtig is in Nederland neemt, binnen de termijn gesteld 
voor het indienen van haar aangifte voor de heffing van vennootschapsbelasting, een 
groepsdossier en een lokaal dossier inzake het jaar waarop de aangifte betrekking heeft in haar 
administratie op. Het groepsdossier en het lokale dossier worden in de Nederlandse of in de 
Engelse taal opgesteld. 
2. In het groepsdossier wordt een overzicht gegeven van de onderneming van de 
multinationale groep, inclusief de aard van haar bedrijfsactiviteiten, haar algehele 
verrekenprijsgedragslijn en haar wereldwijde allocatie van inkomen en economische activiteiten om 
belastingadministraties te ondersteunen bij de beoordeling van de aanwezigheid van een 
substantieel verrekenprijsrisico. 
3. In het lokale dossier wordt informatie opgenomen die relevant is voor de 
verrekenprijsanalyse met betrekking tot transacties tussen een belastingplichtige en een gelieerde 
groepsentiteit in een andere staat en die helpt te onderbouwen dat aan artikel 8b wordt voldaan, 
alsmede informatie die een zakelijke winstallocatie aan vaste inrichtingen onderbouwt.  
4. De verplichting, bedoeld in het eerste lid, geldt voor groepsentiteiten van een 
multinationale groep die, in het verslagjaar dat onmiddellijk voorafgaat aan het jaar waarop de 
aangifte betrekking heeft, ten minste € 50.000.000 aan geconsolideerde groepsopbrengsten heeft 
behaald. 
5. Bij ministeriële regeling worden nadere regels gesteld over de vorm en de inhoud van 
het groepsdossier en het lokale dossier.  
8
