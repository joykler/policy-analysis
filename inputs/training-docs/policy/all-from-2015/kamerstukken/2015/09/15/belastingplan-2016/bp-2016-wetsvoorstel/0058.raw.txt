te voegen waarmee verplichtingen aan bloed- of aanverwanten in de rechte lijn of in de tweede 
graad van de zijlijn die rechtstreeks uit het familierecht voortvloeien worden uitgezonderd van de 
in box 3 in aanmerking te nemen verplichtingen. Om uitvoeringstechnische redenen is gekozen 
voor invoering met ingang van 1 januari 2017 omdat invoering per 1 januari 2016 bijvoorbeeld tot 
gevolg zou hebben dat een door een belastingplichtige aangevraagde voorlopige aanslag 2016 te 
laag zou worden opgelegd met als gevolg dat het te veel ontvangen bedrag bij de definitieve 
aanslag 2016 moet worden terugbetaald. Ten behoeve van de consistentie worden ook 
vergelijkbare verplichtingen tot het doen van periodieke uitkeringen en verstrekkingen waarvan het 
recht ook is uitgezonderd van box 3 op basis van de rangorderegeling (vanwege het (vrijgesteld) in 
aanmerking nemen in box 1), uitgesloten van box 3. Het gaat dan om verplichtingen tot het doen 
van uitkeringen of verstrekkingen aan bloed- of aanverwanten in de rechte lijn of in de tweede 
graad van de zijlijn en aan personen die behoren tot het huishouden van de schuldenaar die in 
rechte vorderbaar zijn en niet de tegenwaarde vormen voor een prestatie. 
 
9.3. Erfpachtstructuren in de overdrachtsbelasting 
Geconstateerd is dat in de praktijk als financieringsstructuur of voor de vervreemding van 
beleggingsvastgoed steeds vaker gebruik wordt gemaakt van de zogenoemde erfpachtlease in 
plaats van een “sale-en-leaseback” om heffing van overdrachtsbelasting te voorkomen. Het kabinet 
stelt voor deze economische vergelijkbare gevallen gelijk te behandelen door niet meer toe te 
staan dat de grondslag waarover in geval van verkoop met gelijktijdige vestiging van een 
erfdienstbaarheid, een recht van erfpacht of een recht van opstal verminderd kan worden met de 
gekapitaliseerde waarde van de erfpacht canon of retributie. Bij een “sale-en-leaseback” wordt de 
onroerende zaak verkocht waarbij de verkoper en de koper gelijktijdig een huurovereenkomst 
sluiten. De verkoper verkrijgt hiermee de positie van huurder. Bij de erfpachtlease daarentegen 
wordt de onroerende zaak verkocht en geleverd onder voorbehoud van een recht van erfpacht. De 
verkoper verkrijgt hiermee de positie van erfpachter, waarbij in plaats van een huursom een 
jaarlijkse canon is verschuldigd (die veelal gelijk is aan de huur die anders betaald zou worden). De 
erfpachtvoorwaarden zoals die in de erfpachtakte worden vastgesteld, worden zoveel mogelijk 
gemodelleerd naar de voorwaarden zoals die in een huurovereenkomst zouden worden 
opgenomen. Zo is ook de looptijd van het recht van erfpacht vergelijkbaar met de looptijd van de 
huurovereenkomst. De positie van de verkoper als erfpachter verschilt hierdoor in economische zin 
niet wezenlijk van de positie die hij als huurder zou hebben. Hetzelfde geldt voor de positie van de 
koper in beide situaties. De keuze voor erfpacht in plaats van huur is vooral ingegeven door een 
forse besparing van overdrachtsbelasting. Voor de overdrachtsbelasting kan namelijk, door het 
gebruik van de rechtsfiguur erfpachtlease, heffing worden vermeden die in geval van een “sale-en-
leaseback” wel verschuldigd zou zijn. Immers in geval van een levering van een onroerende zaak 
onder voorbehoud van een erfdienstbaarheid, een recht van erfpacht of een recht van opstal, mag 
voor de berekening van overdrachtsbelasting de gekapitaliseerde waarde van de verschuldigde 
canon in mindering worden gebracht op de waarde van de eigendom van de onroerende zaak. 
Na afloop van de voorbehouden erfdienstbaarheid, het recht van erfpacht of het recht van opstal 
heeft de koper de volle eigendom van de onroerende zaak. Ter zake van de aanwas naar volle 
eigendom vindt dan in beginsel geen heffing van overdrachtsbelasting meer plaats. 
 
32
