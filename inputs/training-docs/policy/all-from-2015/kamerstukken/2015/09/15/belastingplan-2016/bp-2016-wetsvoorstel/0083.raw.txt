technisch nieuwe programmatuur als die is vastgelegd in een formele programmeertaal, zoals C++ 
of Java. Het (technische) ontwerp, de beschrijving van de architectuur en instructies in natuurlijke 
taal vallen buiten de definitie van programmatuur. De ontwikkeling van technisch nieuwe 
programmatuur kenmerkt zich door een iteratief karakter. Alleen als de werkzaamheden van de 
S&O-inhoudingsplichtige of S&O-belastingplichtige bestaan uit het daadwerkelijk oplossen van 
(programmeer)technische knelpunten en het aantonen van een nieuw informatietechnologisch 
werkingsprincipe, kunnen de werkzaamheden voor deze S&O-inhoudingsplichtige of S&O-
belastingplichtige worden gerekend tot speur- en ontwikkelingswerk. Het S&O-traject eindigt als 
het werkingsprincipe is aangetoond. 
Vaak zijn er meerdere partijen betrokken bij het uiteindelijk realiseren van technisch 
nieuwe programmatuur. Aangezien de kennis en kunde van de individuele S&O-inhoudingsplichtige 
of S&O-belastingplichtige bepalend is voor de kwalificatie van speur- en ontwikkelingswerk, vindt 
toetsing plaats op individueel niveau. Bij samenwerking tussen ondernemingen, bijvoorbeeld 
binnen project- of scrumteams, zal elke S&O-inhoudingsplichtige of S&O-belastingplichtige 
afzonderlijk aannemelijk moeten maken dat hij speur- en ontwikkelingswerk verricht. 
In het eerste lid, onderdelen t tot en met w, worden de begrippen kosten, uitgaven, 
bedrijfsmiddel en uitbesteed onderzoek uit het huidige artikel 1 van het Besluit RDA grosso modo 
overgenomen. Afgezien van de uitbreiding tot kosten en uitgaven die zijn gemaakt door een 
lichaam dat deel uitmaakt van dezelfde fiscale eenheid als de S&O-inhoudingsplichtige, zijn hierbij 
geen inhoudelijke wijzigingen beoogd. Deze uitbreiding is nodig omdat onder de geïntegreerde 
regeling ook kosten en uitgaven die zijn betaald door een lichaam dat deel uitmaakt van dezelfde 
fiscale eenheid als de S&O-inhoudingsplichtige onder de grondslag voor de S&O-
afdrachtvermindering van de S&O-inhoudingsplichtige moeten kunnen worden gebracht. Hiermee 
wordt de huidige RDA-praktijk, waarbij het mogelijk is om de relevante kosten en uitgaven van alle 
lichamen in de fiscale eenheid op te voeren als grondslag voor de RDA, voortgezet binnen het 
systeem van de S&O-afdrachtvermindering. 
De geïntegreerde regeling wordt, zoals in het algemeen deel van deze memorie al is 
toegelicht, een afdrachtvermindering met als grondslag alle S&O-kosten (zowel loonkosten als 
overige kosten en uitgaven). Kosten en uitgaven moeten drukken op de S&O-inhoudingsplichtige of 
een lichaam dat deel uitmaakt van dezelfde fiscale eenheid als de S&O-inhoudingsplichtige. 
Alleen kosten of uitgaven die direct toerekenbaar zijn aan het door de inhoudingsplichtige 
verrichte S&O kunnen kwalificeren voor de S&O-afdrachtvermindering. Deze voorwaarde, die onder 
de huidige regeling voor de RDA is opgenomen in artikel 3.52a van de Wet IB 2001, wordt in de 
WVA opgenomen in de definities voor kosten en uitgaven. Ook wordt de voorwaarde uit het Besluit 
RDA overgenomen dat kosten “uitsluitend dienstbaar” en uitgaven “dienstbaar” aan het speur- en 
ontwikkelingswerk van de S&O-inhoudingsplichtige moeten zijn. Het verschil tussen “uitsluitend 
dienstbaar” en “dienstbaar” hangt samen met de aard van uitgaven en kosten. Kosten kunnen 
doorgaans heel specifiek aan S&O worden toegerekend terwijl dat voor een grote uitgave als 
bijvoorbeeld het realiseren van een nieuw bedrijfspand, doorgaans slechts gedeeltelijk het geval zal 
zijn. Het is niet de bedoeling dat deze investeringen in dat geval in het geheel niet voor de S&O-
afdrachtvermindering in aanmerking zouden komen. Daarom is gekozen om voor uitgaven het 
criterium “dienstbaar” te hanteren. 
56
