worden externe beleidsbepalers, zoals banken die bij kredietverlening voorwaarden betreffende het 
beleid stellen of bedrijfskundige adviseurs, de commissaris die binnen de grenzen van de wettelijke 
en statutaire bevoegdheden heeft gehandeld en de door de rechter benoemde bewindvoerder, in 
beginsel niet als feitelijke bestuurder aangemerkt. Het eindoordeel of degene ten aanzien van wie 
de ontvanger voornemens is lijfsdwang toe te passen beschouwd kan worden als een feitelijke 
bestuurder of beleidsbepaler is aan de rechter. 
Net als onder de huidige regeling wordt het toepassen van lijfsdwang op de bestuurder, de 
vereffenaar en de feitelijke beleidsbepaler niet mogelijk als het niet voldoen van de belastingschuld 
niet aan hem is te wijten.  
In het derde en vierde lid worden de procedurevoorschriften opgenomen, zoals die ook 
onder de huidige regeling gelden. De procedure om een vonnis tot lijfsdwang te verkrijgen vangt 
aan met dagvaarding door de ontvanger die het dwangbevel of de dagvaarding strekkend tot 
betaling van schadevergoeding heeft uitgevaardigd, aan de belastingschuldige voor de rechtbank 
van het arrondissement waarbinnen de ontvanger kantoor houdt. Het is aan het oordeel van de 
rechter onderworpen of de ontvanger terecht een eis tot lijfsdwang heeft ingediend. 
 
Artikel XVII, onderdeel B (artikel 40 van de Invorderingswet 1990) 
 
Artikel 40 van de IW 1990 voorziet, onder omstandigheden, in een aansprakelijkheid van 
de verkoper van aandelen in een vennootschap voor onder meer de vennootschapsbelasting die de 
vennootschap over de aanwezige fiscale reserves en stille reserves is verschuldigd. In deze 
bepaling wordt een tweetal wijzigingen voorgesteld.  
Artikel 40, eerste lid, van de IW 1990 bepaalt wie aansprakelijk is en onder welke 
voorwaarden. De onderhavige wijziging heeft tot doel te verduidelijken dat onder deze bepaling 
niet alleen natuurlijke personen, maar ook lichamen kunnen vallen.  
De wijziging van artikel 40, zesde lid, van de IW 1990 betreft een aanscherping van de 
daarin opgenomen disculpatiemogelijkheid, waardoor vrijwaring van aansprakelijkheid in bepaalde 
situaties beperkt wordt tot de gevallen waarin de verkoper van de aandelen de 
verhaalsmogelijkheden van de Belastingdienst heeft gewaarborgd door van de koper van de 
aandelen zekerheid te vragen. Het nieuwe zesde lid biedt de disculpatiemogelijkheid slechts als 
voldaan is aan de volgende cumulatieve eisen: 
(1) De aansprakelijkheid heeft betrekking op vennootschapsbelasting die is verschuldigd 
over egalisatiereserves of stille reserves die betrekking hebben op vermogensrechten en roerende 
en onroerende zaken. 
(2) De rechten en zaken waarop de reserves betrekking hebben, blijven gedurende ten 
minste zes maanden na de verkoop van de aandelen tot het vermogen van de vennootschap 
behoren. Deze zesmaandeneis beoogt misbruik, waarbij activa bijvoorbeeld een dag na verkoop 
van de aandelen worden vervreemd zonder de daarover verschuldigde belasting te voldoen en het 
lichaam wordt leeggehaald, te voorkomen.  
(3) De verkoper van de aandelen bewijst dat het niet aan hem is te wijten dat het 
vermogen van de vennootschap ontoereikend is voor het voldoen van de vennootschapsbelasting. 
Deze laatste voorwaarde geldt reeds onder de huidige wetgeving.  
62
