I. ALGEMEEN 
 
1. Inleiding 
Het pakket Belastingplan bestaat dit jaar uit verschillende wetsvoorstellen. In het wetsvoorstel 
Belastingplan 2016 zijn maatregelen opgenomen die per 1 januari 2016 budgettair effect hebben, 
waaronder een aantal maatregelen die positief bijdragen aan de werkgelegenheid zoals deze 
voortvloeien uit de gesprekken die in het kader van het vijfmiljardpakket zijn gevoerd. Tevens zijn 
maatregelen opgenomen die leiden tot een vereenvoudiging van de uitvoering voor de 
Belastingdienst. Daarnaast is in het wetsvoorstel Belastingplan 2016 een herziening van box 3 
opgenomen. Het pakket Belastingplan bevat dit jaar ook vier andere wetsvoorstellen, te weten het 
wetsvoorstel Wet implementatie wijzigingen Moeder-dochterrichtlijn 2015, het wetsvoorstel 
Overige fiscale maatregelen 2016 (wetsvoorstel OFM 2016), het wetsvoorstel Wet 
tegemoetkomingen loondomein (wetsvoorstel Wtl) en het wetsvoorstel Wet vrijstelling uitkeringen 
Artikel 2-Fonds. Zoals gebruikelijk vormt een implementatie van een Europese richtlijn een 
separaat wetsvoorstel. Daarnaast is er, in tegenstelling tot vorig jaar maar in overeenstemming 
met daaraan voorafgaande jaren, voor gekozen om een wetsvoorstel Overige fiscale maatregelen 
op te nemen. Hierin zijn maatregelen opgenomen ten behoeve van het noodzakelijke onderhoud en 
andere maatregelen die meer technisch van aard zijn en die geen budgettaire gevolgen hebben. 
Vanwege het aantal en de omvang van de maatregelen lijkt het voor de hand liggend om deze 
onder te brengen in een separaat wetsvoorstel in plaats van hen deel uit te laten maken van het 
wetsvoorstel Belastingplan 2016. De Wet tegemoetkoming loondomein (Wtl) is een nieuw te 
introduceren wet waarvan de Staatssecretaris van Financiën de eerste ondertekenaar is en de 
Minister van Sociale Zaken en Werkgelegenheid de tweede ondertekenaar. De Wtl is een kaderwet 
voor tegemoetkomingen in het loondomein en leidt tot een nieuw instrument waardoor 
bijvoorbeeld de huidige premiekortingen grotendeels worden vervangen door een andere vorm van 
tegemoetkomingen. In de Wtl worden tegelijkertijd het lage-inkomensvoordeel (LIV) en de 
loonkostenvoordelen voor specifieke groepen (LKV’s) opgenomen. Daarnaast is in het pakket 
Belastingplan 2016 een wetsvoorstel opgenomen ten aanzien van zogenaamde “Artikel 2 Fonds-
uitkeringen” met betrekking tot uitkeringen aan Joodse slachtoffers van vervolging ten tijde van de 
Tweede Wereldoorlog. 
 
Het onderhavige wetsvoorstel en het wetsvoorstel OFM 2016 zijn aan te merken als inhoudelijke 
verzamelwetsvoorstellen. Beide wetsvoorstellen voldoen aan de criteria in de Notitie 
1
Verzamelwetgeving. Bij het onderhavige wetsvoorstel is sprake van budgettaire samenhang. De 
opbrengst van bepaalde maatregelen wordt gebruikt als dekking voor andere maatregelen. Bij het 
wetsvoorstel OFM 2016 is sprake van uitvoeringstechnische samenhang, waarbij voor de doelgroep 
of de Belastingdienst – voor zover mogelijk – gelijktijdige invoering op 1 januari 2016 gewenst is. 
De onderdelen zijn niet van een omvang of complexiteit dat een afzonderlijk wetsvoorstel 
gerechtvaardigd zou zijn. 
 
                                                      
1
 Brief van de Staatssecretaris van Veiligheid en Justitie van 20 juli 2011, Kamerstukken I 2010/11, 32 500 VI, M. 
 
2
