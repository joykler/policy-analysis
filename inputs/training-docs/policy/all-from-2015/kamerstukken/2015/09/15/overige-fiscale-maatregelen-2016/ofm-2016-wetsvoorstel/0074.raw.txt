noodzakelijke gegevens en inlichtingen te verstrekken aan de ambtenaar onder wiens leiding de 
belastingdienst op de BES-eilanden valt. Hiermede is voorzien in de benodigde wettelijke basis. 
 
Artikel IX 
 
Artikel IX, onderdelen A en B (artikelen 48 en 49 van de Wet op de accijns) 
 
Artikel 48 van de Wet op de accijns bepaalt in welke gevallen de inspecteur een vergunning 
voor een accijnsgoederenplaats kan intrekken. Dit artikel is ingevolge artikel 50e van de Wet op de 
accijns van overeenkomstige toepassing op vergunningen geregistreerde geadresseerde en 
geregistreerde afzender, ingevolge artikel 50g van de Wet op de accijns op de vergunning fiscaal 
vertegenwoordiger, ingevolge artikel 15, tweede lid, van de Wet op de verbruiksbelasting van 
alcoholvrije dranken op vergunningen voor een inrichting betreffende de verbruiksbelasting van 
alcoholvrije dranken en ingevolge artikel 39, vierde lid, van de Wet belastingen op milieugrondslag 
(Wbm) op vergunningen voor een inrichting betreffende de kolenbelasting. Aan genoemd artikel 48 
wordt een onderdeel toegevoegd waardoor het voor de inspecteur mogelijk wordt ook 
vergunningen, die gedurende een aaneengesloten periode van 12 maanden niet zijn gebruikt, in te 
trekken om eventueel misbruik hiervan tegen te gaan. De wijziging van artikel 49, eerste lid, van 
de Wet op de accijns regelt dat de inspecteur belanghebbende ten minste één maand van tevoren 
schriftelijk in kennis moet stellen van de voorgenomen intrekking. 
 
Artikel X 
 
Artikel X, onderdelen A, B, C, D, E, F en G (artikelen 16, 18, 20, 64, 66, 83 en 84a van de 
Wet op de motorrijtuigenbelasting 1994) 
 
In artikel 16 van de Wet op de motorrijtuigenbelasting 1994 (Wet MRB 1994) is de 
mogelijkheid tot jaarbetaling van de motorrijtuigenbelasting opgenomen. In het kader van het 
vereenvoudigen van het stelsel van autobelastingen en zoals toegelicht in het algemeen deel van 
deze memorie wordt voorgesteld deze mogelijkheid tot jaarbetaling en mitsdien artikel 16 van de 
Wet MRB 1994, met ingang van 1 juli 2016 te laten vervallen. De aanpassing van de artikelen 18, 
20, 64, 66, 83 en 84a van de Wet MRB 1994 vloeien hier onlosmakelijk uit voort en zijn technisch 
van aard. Gekozen is voor een inwerkingtreding met ingang van het vaste verandermoment van 
1 juli 2016 en niet 1 januari 2016 in verband met het feit dat de geautomatiseerde systemen van 
de Belastingdienst moeten worden aangepast. 
 
Artikel XI 
 
Artikel XI (overgangsrecht motorrijtuigenbelasting) 
 
Voor de motorrijtuigenbelasting die voor 1 juli 2016 is betaald voor vier aaneensluitende 
tijdvakken wordt voorzien in overgangsrecht in die zin dat wordt bepaald dat de Wet MRB 1994 van 
toepassing is op de vooruitbetaalde motorrijtuigenbelasting zoals die wet luidde op 30 juni 2016. 
48
