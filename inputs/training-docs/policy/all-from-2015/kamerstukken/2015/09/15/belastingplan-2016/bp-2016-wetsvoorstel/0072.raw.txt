die volgens artikel 22a van de Wet LB 1964 wordt toegekend ter zake van het reguliere loon. In lijn 
daarmee wordt voorgesteld in artikel 28 van de Wet LB 1964 te bepalen dat het op de jaaropgaaf 
op te nemen bedrag wordt beperkt tot de bij de toepassing van de loonbelastingtabellen, bedoeld 
in artikel 25, tweede lid, van de Wet LB 1964, met de loonbelasting en premie voor de 
volksverzekeringen verrekende arbeidskorting (zie artikel XVII, onderdeel H). 
 
Artikel I, onderdeel I (artikel 8.14a van de Wet inkomstenbelasting 2001) 
 
Ingevolge artikel I, onderdeel I, wordt het opbouwpercentage van de inkomensafhankelijke 
combinatiekorting in artikel 8.14a van de Wet IB 2001 verhoogd van 4% naar 6,159% en wordt 
het maximale bedrag van de inkomensafhankelijke combinatiekorting op € 2769 gesteld. Daarmee 
wordt het maximale bedrag van de inkomensafhankelijke combinatiekorting € 617 hoger dan in 
2015. Deze verhoging vloeit, zoals beschreven in het algemeen deel van deze memorie, deels 
voort uit de besluitvorming van augustus van dit jaar. Voorts is bij de bepaling van de voor 2016 
geldende maximale inkomensafhankelijke combinatiekorting rekening gehouden met de 
inflatiecorrectie van artikel 10.1 van de Wet IB 2001 die per 1 januari 2016 wordt toegepast. 
 
Artikel I, onderdeel J (artikel 8.17 van de Wet inkomstenbelasting 2001) 
 
Ingevolge artikel I, onderdeel J, wordt de in artikel 8.17, tweede lid, van de Wet IB 2001 
opgenomen hoge ouderenkorting op € 1187 gesteld. Dit betreft een verhoging van deze korting ten 
opzichte van 2015 met € 145. Deze verhoging vloeit, zoals beschreven in het algemeen deel van 
deze memorie, deels voort uit de besluitvorming van augustus van dit jaar. Voorts is bij de 
bepaling van het voor 2016 geldende hoge bedrag van de ouderenkorting rekening gehouden met 
de inflatiecorrectie van artikel 10.1 van de Wet IB 2001 die per 1 januari 2016 wordt toegepast, 
alsmede met de in artikel II, onderdeel G, van het Belastingplan 2015 opgenomen wijziging. 
 
Artikel I, onderdeel K (artikel 10.6b van de Wet inkomstenbelasting 2001) 
 
Op grond van het voorgestelde artikel 10.6b van de Wet IB 2001 wordt het 
afbouwpercentage van de algemene heffingskorting bij het begin van het kalenderjaar bij 
ministeriële regeling aangepast. Dit percentage wordt berekend door de algemene heffingskorting 
te delen door het verschil tussen enerzijds het belastbare inkomen uit werk en woning waarbij de 
derde schijf van box 1 van de inkomstenbelasting eindigt en anderzijds het belastbare inkomen uit 
werk en woning waarbij de eerste schijf van box 1 van de inkomstenbelasting eindigt. Het 
berekende percentage wordt rekenkundig afgerond op drie decimalen. Met deze indexatiebepaling 
wordt bewerkstelligd dat het punt waarbij de algemene heffingskorting volledig is afgebouwd, 
grosso modo gelijk ligt met het einde van de derde schijf van box 1 van de inkomstenbelasting. 
 
Artikel I, onderdeel L (artikel 10.7 van de Wet inkomstenbelasting 2001) 
 
De wijziging in artikel 10.7, vijfde lid, van de Wet IB 2001 strekt tot een verlaging van het 
startpunt van de afbouw van de arbeidskorting zoals reeds toegelicht in het algemeen deel van 
45
