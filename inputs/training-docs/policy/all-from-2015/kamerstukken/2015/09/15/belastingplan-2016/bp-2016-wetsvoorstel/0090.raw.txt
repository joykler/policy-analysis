Daarnaast wordt, zoals toegelicht bij de wijziging van artikel 22 van de WVA, het doen van 
de mededeling via elektronische wijze verplicht; hierdoor kan het vijfde lid van artikel 24 van de 
WVA vervallen. 
 
Artikel XXXIII, onderdeel F (artikel 25 van de Wet vermindering afdracht loonbelasting en 
premie voor de volksverzekeringen) 
 
De wijziging in artikel 25, eerste lid, van de WVA voorziet erin dat de correctie-S&O-
verklaring ook afgegeven wordt voor de volgens de mededeling, bedoeld in artikel 24, tweede lid, 
van de WVA, niet-gerealiseerde kosten en uitgaven. Deze verklaring wordt alleen afgegeven als de 
volgens de mededeling gerealiseerde uren, kosten of uitgaven lager zijn dan de op de S&O-
verklaring(en) vermelde uren, kosten en uitgaven. Het bedrag van de correctie-S&O-verklaring 
wordt gespecificeerd per S&O-verklaring, omdat de S&O-inhoudingsplichtige toegekende uren, 
kosten en uitgaven niet ook voor eerdere afgegeven S&O-verklaringen in een kalenderjaar mag 
inzetten. Wel mogen – zoals bij de toelichting op artikel 24 van de WVA is vermeld – uren, kosten 
en uitgaven in het resterende deel van het kalenderjaar worden gemaakt, mits ze betrekking 
hebben op het werk dat als S&O is toegekend. 
Voorts wordt in artikel 25, tweede lid, van de WVA de huidige correctiepraktijk voor de 
S&O-afdrachtvermindering en de RDA vastgelegd. Voor de volledigheid wordt in onderdeel b 
verwezen naar artikel 24, tweede, derde of vierde lid, van de WVA. Hiermee is geen wijziging 
beoogd. Daarnaast wordt invulling gegeven aan de consequentie van het niet doen van de hiervoor 
bedoelde mededeling. Met deze aanpassing wordt geëxpliciteerd dat in dat geval een correctie-
S&O-verklaring van 100% volgt. Een dergelijke correctie wordt niet eerder opgelegd dan nadat de 
S&O-inhoudingsplichtige in een rappel uitdrukkelijk is gewezen op de verplichting de gerealiseerde 
uren, kosten en uitgaven op te geven, waarbij hij ook gewezen is op de gevolgen van het niet doen 
van de mededeling. 
De toevoeging aan het slot van het derde lid bewerkstelligt dat geen twijfel kan bestaan 
over de mogelijkheid te corrigeren indien kosten en uitgaven niet uit de administratie blijken. 
 
Artikel XXXIII, onderdeel G (artikel 26 van de Wet vermindering afdracht loonbelasting en 
premie voor de volksverzekeringen) 
 
De aanpassingen in de verwijzingen in artikel 26, eerste en tweede lid, van de WVA houden 
verband met het vervallen van de mededeling, bedoeld in artikel 24, tweede lid, tweede volzin, van 
de WVA. Voor de volledigheid wordt in artikel 26, tweede lid, van de WVA ook verwezen naar 
artikel 24, vierde lid, van de WVA. 
 
Artikel XXXIII, onderdeel H (artikel 27 van de Wet vermindering afdracht loonbelasting en 
premie voor de volksverzekeringen) 
 
De aanpassing van artikel 27, achtste lid, van de WVA houdt verband met de bij artikel 22 
van de WVA toegelichte wijziging om de aanvraag en mededeling verplicht op elektronische wijze 
in te dienen. 
63
