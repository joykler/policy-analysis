spaargeld), aandelen, obligaties en onroerende zaken. Voor het overige bestaat de 
rendementsgrondslag dan nog uit andere vermogenstitels en schulden. Hieronder wordt 
aangesloten bij de verdeling van het vermogen over spaargeld en beleggingen in het box 3-
voorstel zoals uiteengezet in het algemeen deel van de memorie van toelichting. 
 
Spaargeld 
Bank- en spaartegoeden 
Voor de bepaling van het totale rendement op bank- en spaartegoeden is de ontvangen rente 
relevant. In de loop der tijd is de spaarrente gedaald. Zo is de rente op direct opvraagbare 
tegoeden, dat wil zeggen een tegoed dat niet langer dan 3 maanden ‘vaststaat’, gedaald van meer 
dan 6% begin tachtiger jaren, naar 1,3% in 2014 en 1% in 2015 (raming 2015). Spaartegoeden 
die langer dan 3 maanden niet opvraagbaar zijn, kennen een hogere rente, maar maken een 
beperkt deel uit van het totale spaargeld. Voor de bepaling van het rendement op spaargeld wordt 
aangesloten bij de rentestand op deposito’s met een opzegtermijn van minder dan drie maanden 
(dit is de rentestand op direct opvraagbare tegoeden voor huishoudens zoals gepubliceerd door 
DNB). De verwachting is dat het vijfjarig gemiddelde van deze rente over 2011 tot en met 2015 
1,63% zal bedragen. Dit is het geval als de spaarrente over 2015 uitkomt op 1,0%. In 
overeenstemming met de herijkingssystematiek zal voor 2017 het percentage volgend jaar 
definitief worden vastgesteld op basis van de uitkomst voor 2015. 
 
Schulden 
Schulden kunnen hypotheken zijn op tweede woningen, maar bijvoorbeeld ook zien op onderlinge 
schuldverhoudingen, waaronder renteloze schulden. Om deze reden is voor de rente op schulden 
als aanname aangesloten bij de spaarrente met een opslag van 0,1 procentpunt. 
 
Beleggingen 
Voor de bepaling van het langetermijnrendement op de overige bezittingen in box 3 (beleggingen) 
is een analyse gemaakt van het rendement op aandelen, onroerende zaken en obligaties. 
 
Aandelen 
Voor aandelen bestaat het rendement niet alleen uit dividend, maar ook uit waardemutaties van de 
aandelen zelf. De samenstelling van de aandelenportefeuille van de gemiddelde box 3-belegger is 
niet bekend. De ontwikkeling van beleggingsindices geeft een indicatie welke rendementen in het 
verleden kunnen zijn behaald. Voor het totale rendement gaat het om een index inclusief 
dividendrendement. De Nederlandse belegger zal niet alleen in Nederlandse aandelen beleggen. 
Voor de benadering van de rendementen die een box 3-belegger heeft behaald, wordt 
gebruikgemaakt van de MSCI-beleggingindex voor Europa (bruto in lokale valuta). In onderstaande 
grafiek staat de ontwikkeling van deze MSCI-index die gebruikt wordt om het langjarig rendement 
op aandelen vast te stellen. 
 
  
5
