Tabel 7 Langetermijnrendement op beleggingen 
 Rendement Gewicht 
Aandelen 8,25% 28% 
Onroerende zaken 4,25% 45% 
Obligaties 4,00% 12% 
Andere vermogenstitels (cf gemiddelde) 5,5% 15% 
Totaal gemiddeld beleggingen 5,5% 100% 
 
Het gemiddelde rendement op het totale box 3-vermogen (sparen en beleggen samen) bedraagt 
volgens de gehanteerde rendementen voor de vermogenstitels 3,88% en wijkt weinig af van het 
huidige forfaitaire percentage van 4. Dit percentage houdt echter geen rekening met de verschillen 
in vermogensmix tussen verschillende vermogensklassen: lagere vermogens bestaan gemiddeld 
voor een aanzienlijk groter deel uit spaargeld dan hogere vermogens. 
 
4.3. Gemiddelde vermogensmix op basis van schijven 
Op basis van de macrogegevens uit de voorgaande analyse kan binnen box 3 een betere 
aansluiting worden verkregen met het gemiddeld door belastingbetalers met een bepaald 
vermogen behaalde rendement. Daartoe wordt het vermogen van elke belastingplichtige verdeeld 
over schijven en geldt per schijf een gemiddelde vermogensmix. De vermogensmix is gebaseerd op 
de feitelijke gegevens uit alle belastingaangiften over het kalenderjaar 2012. De vermogensmix zal 
voor het eerst drie jaar na inwerkingtreding van het voorstel en vervolgens elke vijf jaar worden 
geëvalueerd om te beoordelen of deze nog voldoende aansluit bij de realiteit of aanpassing 
behoeft. Het vermogen van de belastingplichtige wordt verdeeld over maximaal drie schijven, 
namelijk: € 0 tot € 100.000, € 100.000 tot € 1 miljoen en meer dan € 1 miljoen.  
 
Vervolgens wordt op basis van werkelijk gerealiseerde marktrendementen in het verleden een 
gemiddeld rendement toegerekend aan het spaardeel en het beleggingsdeel in de vermogensmix. 
Dit gebeurt in overeenstemming met de uitgangspunten in paragraaf 4.2 en de bijlage. Beide 
rendementen worden elk jaar voorafgaande aan het belastingjaar herijkt aan de hand van het 
meest recent beschikbare rendementscijfer zodat de actualiteit blijvend wordt gevolgd. Het meest 
recente beschikbare cijfer is afkomstig van het jaar voorafgaand aan het jaar waarin het nieuwe 
rendement wordt vastgesteld. Anders gezegd: het rendement voor 2017 wordt in 2016 herijkt met 
de realisatiecijfers over 2015. Op die manier is voorafgaande aan het belastingjaar bekend wat het 
veronderstelde rendement in box 3 zal zijn en kan dit ook worden verwerkt in de voorlopige 
aanslag. 
 
Voor het rendement op spaargeld is gekozen voor een vijfjarig voortschrijdend gemiddelde om de 
jaarlijkse belastingdruk niet te sterk te laten fluctueren, maar wel de ontwikkeling in de tijd te 
volgen. Dit betekent dat het rendement op spaargeld jaarlijks wordt aangepast aan de hand van de 
rente over de periode t-6 tot en met t-2 (jaar t is het belastingjaar). Dus voor 2017 geldt de 
gemiddelde rente over de jaren 2011 tot en met 2015, voor 2018 over 2012 tot en met 2016 et 
cetera. Het percentage voor 2017 is naar verwachting 1,63% en zal volgend jaar definitief worden 
vastgesteld.  
 
14
