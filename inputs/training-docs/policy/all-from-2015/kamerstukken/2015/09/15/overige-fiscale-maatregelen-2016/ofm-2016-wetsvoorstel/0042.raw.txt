een paar werknemers, is dat ongebruikelijk. Ten tweede kan een werknemer worden vergeleken 
met zijn collega’s in dezelfde functiecategorie: wat is de omvang van de aangewezen vergoedingen 
en verstrekkingen van die andere werknemers die bij de werkgever dezelfde functie uitoefenen? 
Het ligt in de rede dat voor werknemers met dezelfde functie en bij dezelfde werkgever ongeveer 
tot dezelfde omvang vergoedingen en verstrekkingen als eindheffingsbestanddeel worden 
aangewezen. Bij verschillen zal de werkgever daar een verklaring voor moeten kunnen geven. 
Vervolgens kan ook een vergelijking met andere werkgevers worden gemaakt: wat is de omvang 
van de aangewezen vergoedingen en verstrekkingen van die andere werknemers in dezelfde sector 
bij een vergelijkbaar bedrijf? Indien de omvang van de aangewezen vergoedingen en 
verstrekkingen voor een bepaalde werknemer gebruikelijk is in vergelijking met zijn collega’s en 
met vergelijkbare werknemers bij andere werkgevers, is voor die werknemer in ieder geval voldaan 
aan het gebruikelijkheidscriterium. Als vergelijken met een andere werkgever niet mogelijk is – 
omdat een vergelijkbare situatie zich nergens anders voordoet – wordt in plaats van het maken 
van deze vergelijking de aanwijzing naar redelijkheid beoordeeld. Indien de omvang van de 
aangewezen vergoedingen en verstrekkingen ongebruikelijk is, dient te worden bekeken hoe groot 
de afwijking is van het gebruikelijke. Volgens het gebruikelijkheidscriterium geldt immers dat de 
omvang van als eindheffingsbestanddeel aangewezen vergoedingen en verstrekkingen niet in 
belangrijke mate groter mag zijn dan de omvang van de vergoedingen en verstrekkingen die in 
voor het overige overeenkomstige omstandigheden in de regel als eindheffingsbestanddeel worden 
aangewezen. 
 
5.2. Aanpassingen vpb-plicht overheidsondernemingen 
Per 1 januari 2016 treedt de Wet modernisering Vpb-plicht overheidsondernemingen in werking. 
Met deze wet worden ondernemingen gedreven door de overheid in beginsel belastingplichtig voor 
de Wet op de vennootschapsbelasting 1969 (Wet Vpb 1969). Hiermee wordt een gelijk speelveld 
gecreëerd voor private ondernemingen en publieke ondernemingen. Tijdens de behandeling van 
het wetsvoorstel is toegezegd dat de wet op enkele punten zal worden aangevuld of verduidelijkt. 
Deze toegezegde wijzigingen zijn onderdeel van dit wetsvoorstel. Het betreft twee inhoudelijke 
wijzigingen, een wijziging ter herstel van een omissie en een wijziging van redactionele aard. De 
inhoudelijke wijzigingen worden hieronder kort toegelicht.  
De eerste wijziging strekt ertoe te voorkomen dat ondernemingswinsten door publiekrechtelijke 
rechtspersonen onbelast kunnen worden genoten, door de onderneming onder te brengen in een 
commanditaire vennootschap. Op basis van jurisprudentie leidt een commanditair belang in een 
besloten commanditaire vennootschap dat niet aan een onderneming van de commanditaire 
vennoot kan worden toegerekend niet tot een onderneming bij de commanditaire vennoot. Aan 
heffing van vennootschapsbelasting bij de commanditaire vennoot wordt dan ook niet toegekomen. 
Omdat een besloten commanditaire vennootschap zelf ook niet aan heffing is onderworpen, kan 
een situatie ontstaan waarin geen vennootschapsbelasting wordt geheven. Deze situatie kan door 
publiekrechtelijke rechtspersonen, stichtingen en verenigingen worden gecreëerd door de 
onderneming onder te brengen in een besloten commanditaire vennootschap. Om dit te voorkomen 
wordt een wetswijziging voorgesteld. Door de wijziging zal een voordeel uit het commanditaire 
belang bij de publiekrechtelijke rechtspersoon, en andere lichamen die slechts 
17
