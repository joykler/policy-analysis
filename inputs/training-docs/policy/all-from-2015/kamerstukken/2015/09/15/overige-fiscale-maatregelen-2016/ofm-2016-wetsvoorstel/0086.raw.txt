conform de civiele prejudiciële procedure derden in de gelegenheid kan stellen om schriftelijke 
opmerkingen te maken en hen daarover kan horen. Als de Hoge Raad derden in de gelegenheid 
stelt om schriftelijke opmerkingen te maken, geschiedt de aankondiging hiervan op een door de 
Hoge Raad te bepalen wijze. In de civiele prejudiciële procedure geldt als hoofdregel dat de 
aankondiging plaatsvindt op de website van de Hoge Raad. In hun advies hebben de president van 
de Hoge Raad en de procureur-generaal bij de Hoge Raad laten weten voornemens te zijn elke 
binnengekomen fiscale prejudiciële vraag aanstonds op de website van de Hoge Raad te 
publiceren. 
Wat betreft de vertegenwoordiging van partijen door een advocaat geldt dat partijen bij de 
bestuursrechter hun eigen belangen mogen behartigen en dat in de fiscale cassatieprocedure alleen 
een advocaat moet worden ingeschakeld bij het geven van een mondelinge of een schriftelijke 
toelichting. Het kabinet onderschat de waarde van professionele bijstand niet, maar meent dat er 
goede redenen zijn om in de fiscale prejudiciële procedure (ook) geheel af te zien van een 
verplichte procesvertegenwoordiging. De belangrijkste reden is dat een prejudiciële procedure een 
incident is in de procedure bij de bestuursrechter, dat de partij, tenzij hij zelf heeft verzocht om het 
stellen van een prejudiciële vraag, overkomt. Het is dan niet passend om partijen te verplichten om 
de kosten te maken die nu eenmaal aan vertegenwoordiging door een advocaat zijn verbonden, 
temeer daar de prejudiciële procedure ook anderen in vergelijkbare zaken baat. Daarnaast wil het 
kabinet gelet op het belang dat in een prejudiciële procedure de zaak zo breed mogelijk kan 
worden belicht ook voor derden geen (financiële) drempels opwerpen door 
procesvertegenwoordiging verplicht te stellen. Daarbij komt dat tot de derden die zich willen 
uitlaten over de beantwoording van de rechtsvraag naar verwachting in het bijzonder deskundigen 
zoals belastingadviseurs en fiscale wetenschappers zullen behoren. Het kabinet acht deze 
deskundigen zonder meer in staat om zelf hun mening naar voren te brengen. Derhalve wordt niet 
voorzien in de verplichting van vertegenwoordiging door een advocaat.  
Nadat de toelichtingen zijn gehouden of ontvangen of, indien deze niet zijn verzocht, na het 
verstrijken van de termijn voor het maken van schriftelijke opmerkingen kan de procureur-
generaal bij de Hoge Raad een conclusie nemen. Conform de civiele prejudiciële regeling en de 
fiscale cassatieprocedure kunnen alleen partijen schriftelijk op de conclusie reageren. Vervolgens 
doet de Hoge Raad schriftelijk uitspraak. Daarin kan de Hoge Raad de vraag herformuleren. De 
beantwoording van de vraag is niet afhankelijk van het belang daarvoor in het beroep waarin de 
prejudiciële vraag is gesteld; ook als dat belang niet meer aanwezig is, kan de Hoge Raad de vraag 
beantwoorden. Daarmee wordt recht gedaan aan het maatschappelijke belang dat met 
beantwoording van de rechtsvraag gemoeid is.  
De bestuursrechter in belastingzaken die de rechtsvraag heeft voorgelegd, beslist in het 
beroep met inachtneming van de uitspraak van de Hoge Raad. Indien hij de ene partij daarbij 
veroordeelt in de proceskosten van de andere partij (artikel 8:75 van de Awb), houdt hij bij het 
bepalen van de hoogte van de proceskostenvergoeding tevens rekening met de prejudiciële 
procedure. Het Besluit proceskosten bestuursrecht wordt daarvoor aangepast. 
 
  
60
