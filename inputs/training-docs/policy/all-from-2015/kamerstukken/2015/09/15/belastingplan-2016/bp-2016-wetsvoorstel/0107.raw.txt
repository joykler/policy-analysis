vermogenswinstbelasting oproept en die maken dat een vermogenswinstbelasting op korte termijn 
niet uitvoerbaar is. 
 
Eén van de complicerende factoren is dat voor alle vermogensbestanddelen een langjarige 
registratie noodzakelijk is van de verkrijgingsprijs en van de relevante mutaties daarop 
(bijvoorbeeld de kosten van een verbouwing van een tweede woning). Ook moet de 
belastingplichtige in principe iedere beleggingstransactie administreren om de vermogenswinst te 
kunnen bepalen. En dan nog is het vaststellen van de behaalde winst ingewikkeld. Denk 
bijvoorbeeld aan de actieve belegger die de afgelopen jaren in verschillende tranches en tegen 
verschillende prijzen 1000 aandelen type X heeft verworven en 250 aandelen type X verkoopt: om 
de belastbare winst te bepalen moet onder andere worden vastgesteld wat de verkrijgingsprijs is 
van die 250 verkochte aandelen. Ook het verrekenen van verliezen (over de jaren heen) is complex 
in de uitvoering en zal leiden tot een grote toename van het aantal door de Belastingdienst af te 
geven beschikkingen. Het administreren en controleren van alle vermogensmutaties is zowel voor 
de belastingplichtige als voor de Belastingdienst erg arbeidsintensief en een bron voor discussie, 
terwijl juist gestreefd wordt naar volledig geautomatiseerde afdoening op basis van voorinvulling 
van gegevens in de aangifte. Niet alle vermogensmutaties kunnen op dit moment worden 
gerenseigneerd ten behoeve van de VIA. 
Sommige belastingsoorten leiden tot een belastingclaim op niet gerealiseerde beleggingswinst. De 
vorm kent belangrijke bezwaren: zo leidt een vermogenswinstbelasting tot uitstel, en mogelijk 
afstel, van belastingheffing. Het geeft een prikkel om winsten niet of later, en verliezen direct te 
realiseren. Belastingheffing bij realisatie leidt op die manier tot het zogenoemde ‘lock-in-effect’. Dit 
verstoort een efficiënte werking van de kapitaalmarkt. De mogelijkheid om de belastingheffing uit 
te stellen geeft bovendien een prikkel om het rendement tot uitdrukking te laten komen via een 
waardestijging van het vermogensbestanddeel. Daardoor kan weer vergelijkbare problematiek 
ontstaan zoals die bestond onder de Wet IB 1964. Daarnaast leidt de latente belastingclaim op 
vermogenswinsten tot emigratieproblematiek (en mogelijk afstel van heffing door emigratie). Ook 
leidt de latente belastingclaim tot vragen over hoe om te gaan met bijvoorbeeld schenking en 
ververving van vermogensbestanddelen. Regelingen die de belastingclaim bij schenking en 
vererving doorschuiven naar de verkrijgers compliceren het stelsel verder en versterken het lock-
in-effect.  
 
In veel landen die een vermogenswinstbelasting kennen, wordt gezocht naar manieren om de 
uitvoeringslasten, het lock-in-effect en grondslaguitholling via bijvoorbeeld de verliesverrekening te 
beperken. Deze doelen zijn deels tegenstrijdig. Zo hanteren sommige landen vanwege het lock-in-
effect – en soms ook vanuit de wens om inflatiewinsten niet of minder te belasten - een lager tarief 
voor bepaalde vermogenswinsten dan voor inkomsten uit vermogen zoals rente en dividend, dan 
wel stellen ze vermogenswinst vrij na een bepaalde periode van bezit. Ook met het oog op het 
beperken van de uitvoeringslasten werken landen vaak met, soms forse, vrijstellingen. 
Tariefsverschillen en vrijstellingen leiden echter weer tot arbitrage: inkomsten uit vermogen 
worden omgevormd tot vermogensgroei. Om arbitrage bij verliesverrekening te beperken, gaan 
sommige landen over tot het zogenoemde ‘ringfencen’ van verliezen, bijvoorbeeld door verliezen 
op vermogensbestanddelen alleen verrekenbaar te laten zijn met winsten op soortgelijke 
3
