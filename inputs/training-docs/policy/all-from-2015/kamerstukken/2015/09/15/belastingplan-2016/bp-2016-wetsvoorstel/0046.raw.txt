bij diverse producten tot kwalificatieproblemen zou leiden. De belastingopbrengst en de eenvoud 
van box 3 zouden kortom worden ondermijnd als de werkelijke individuele vermogensmix het 
uitgangspunt zou zijn. 
 
Ook is de mogelijkheid van een uitvoerbare tegenbewijsregeling onderzocht, maar zonder positief 
resultaat. Een uitvoerbare tegenbewijsregeling zou alleen denkbaar zijn als deze fors wordt 
ingeperkt tot zeer specifieke situaties, zoals veelvermogenden (> € 1 miljoen) met uitsluitend 
spaargeld. Een dusdanig sterke inperking van de groep is juridisch echter kwetsbaar en leidt 
bovendien tot afbakeningsproblematiek. Te verwachten is dat de regeling daardoor zal worden 
uitgebreid naar een (veel) grotere groep mensen. Al deze mensen zouden bewijsstukken moeten 
overleggen die de Belastingdienst handmatig zou moeten beoordelen. Dit botst volledig met de 
opzet van de online aangifte inkomstenbelasting en zou noodzaken tot een afzonderlijk 
(bezwaar)proces los van de aangifte. Zo zou de Belastingdienst moeten beoordelen of gedurende 
het gehele jaar sprake was van alleen spaartegoed. Mogelijk is uit zakelijke overwegingen het 
vermogen voorafgaande aan de peildatum omgezet in spaartegoed, maar er kan ook sprake zijn 
van constructies rond de peildatum door fiscaal geïndiceerde tijdelijke aanpassingen van de 
beleggingsmix. De beoordeling vergt in beide gevallen inzicht in de vermogenspositie van de 
belastingplichtige gedurende het gehele belastingjaar. Ook zouden (zowel binnenlandse als 
buitenlandse) spaartegoeden afgebakend moeten worden. Een belangrijke pijler van box 3 is juist 
dat geen vermogenstitels hoeven te worden onderscheiden. Om voornoemde redenen zou een 
tegenbewijsregeling leiden tot enorme uitvoeringsproblemen, een aanzienlijke teruggang in de 
sfeer van de vooraf ingevulde aangifte, astronomisch hoge uitvoeringskosten en erosie van de 
belastinggrondslag. 
 
4.8. Evaluatie 
Een steeds betere benadering van het werkelijke rendement zal voor het kabinet altijd een streven 
zijn. Met dit voorstel wordt een stap gezet om binnen het forfaitaire systeem van box 3 beter aan 
te sluiten bij het werkelijke door belastingbetalers behaalde rendement. Het volledig dichten van 
de kloof tussen belast en behaald rendement op individueel niveau is in de nabije toekomst niet 
uitvoerbaar. Het kabinet vindt het daarom belangrijk om periodiek opnieuw te bezien of, in welke 
mate, op welke termijn en onder welke voorwaarden een heffing op werkelijk rendement tot de 
mogelijkheden behoort. Dit zal voor het eerst gebeuren tegelijkertijd met de evaluatie van de 
werking van het nieuwe systeem in box 3, drie jaar na inwerkingtreding. 
 
4.9. Budgettaire aspecten box 3 
Ook met een verhoging van het heffingvrije vermogen naar € 25.000 is het voorstel voor de box 3-
herziening budgettair neutraal. De jaarlijkse opbrengst van box 3 zal vervolgens afhankelijk zijn 
van de jaarlijkse herijking van het rendement op sparen en op beleggen en van de uitkomst van de 
vijfjaarlijkse evaluatie van de vermogensmix. Deze opbrengstmutaties hangen een-op-een samen 
met de economische ontwikkeling en zijn daarom niet lastenrelevant. 
  
 
20
