Terugwerkende kracht 
Om anticipatiegedrag te voorkomen, stelt het kabinet voor aan de voorgenomen maatregelen 
terugwerkende kracht te verlenen tot en met 15 september 2015,15.15 uur. Hiermee wordt 
voorkomen dat belasting wordt ontweken door emigratie in de periode tussen publicatie van het 
wetsvoorstel en inwerkingtreding van de maatregel, waardoor alsnog aanzienlijke fiscale claims 
verloren gaan. 
 
6. Integratie S&O-afdrachtvermindering en RDA per 2016 
 
Inleiding 
19
In de memorie van toelichting bij het Belastingplan 2015 heeft het kabinet aangekondigd nader 
te onderzoeken of met ingang van 2016 de RDA met de S&O-afdrachtvermindering kan worden 
samengevoegd tot één geïntegreerde regeling in de sfeer van de loonheffing. Hierbij is een aantal 
elementen benoemd waaraan de nieuwe regeling zou moeten voldoen. Voorwaarde is dat deze tot 
een eenvoudigere aanvraagprocedure voor bedrijven leidt terwijl tegelijkertijd de uitvoeringslasten 
voor de Belastingdienst moeten worden teruggebracht. Verder dient de verrekening van het RDA-
voordeel na samenvoeging van beide regelingen op dezelfde wijze te gebeuren als de huidige 
verrekeningssystematiek van de S&O-afdrachtvermindering. Tot slot dient bij de concrete 
vormgeving en het budget van de nieuwe regeling rekening te worden gehouden met het financiële 
nadeel dat het bedrijfsleven zou kunnen ondervinden van de samenvoeging. 
20
Bij brief van 7 juli 2015 van de Minister van Economische Zaken is de Tweede Kamer 
geïnformeerd over de uitkomsten van het aangekondigde onderzoek en is de vormgeving van de 
nieuwe regeling op hoofdlijnen uiteengezet. In het onderzoek is vooral gekeken naar de signalen 
die over de RDA waren ontvangen. De vormgeving van de huidige RDA in de winstbelasting heeft 
een aantal nadelen wat ten koste gaat van de effectiviteit van de regeling. De belangrijkste 
signalen hierover, die nader uiteen zijn gezet in voornoemde brief, kunnen als volgt worden 
samengevat: er is geen zekerheid over het exacte fiscale voordeel van de RDA, het RDA-voordeel 
is pas na afloop van het jaar van investeren te verzilveren (of mogelijk nog later) en de RDA kan 
vanwege internationale accountingregels niet als gegarandeerde kostenverlaging worden 
ingeboekt. 
Het kabinet wil door het huidige RDA-voordeel via de loonheffing te verrekenen in plaats van via de 
winstbelasting, de effectiviteit van de RDA verbeteren. In voornoemde brief wordt tevens benoemd 
dat de nadere uitwerking plaatsvindt in het onderhavige wetsvoorstel. 
 
Vormgeving 
De integratie van de S&O-afdrachtvermindering en de RDA heeft tot gevolg dat er per 2016 een 
fiscale regeling minder is en de S&O-afdrachtvermindering bestaat uit een grondslag voor alle 
S&O-kosten (S&O-loonkosten, overige S&O-kosten en S&O-uitgaven). De huidige S&O-
afdrachtvermindering zal dus in een soortgelijke vorm blijven bestaan. Echter naast de S&O-
loonkosten worden ook de overige S&O-kosten en S&O-uitgaven (die nu nog onder de RDA vallen) 
onder het regime van de S&O-afdrachtvermindering gebracht. Daarbij blijft het mogelijk om, aan 
eigen S&O gerelateerde, kosten en uitgaven op te voeren die worden gemaakt door een ander 
                                                      
19
 Kamerstukken II 2014/15, 34 002, nr. 3, blz. 11. 
20
 Kamerstukken II 2014/15, 34 002, nr. 106. 
 
24
