Artikel XLVI 
 
Artikel XLVI (artikel II van de Invoeringswet fiscaal stelsel BES) 
 
Deze aanpassing strekt er toe om het niveau van de lagere tarieven van de algemene 
bestedingsbelasting (ABB) die van toepassing zijn in de openbare lichamen Saba en Sint Eustatius 
(de bovenwinden) ongewijzigd te laten tot 1 januari 2017. Genoemde tarieven zijn opgenomen in 
de Belastingwet BES en zijn tijdelijk lager dan de tarieven die van toepassing zijn op Bonaire. In 
hoofdstuk III, artikel II, vierde lid, van de Invoeringswet fiscaal stelsel BES is bepaald dat deze van 
de ABB-tarieven op Bonaire afwijkende lagere tarieven vijf jaar na de inwerkingtreding van de 
Belastingwet BES komen te vervallen. Daarmee zouden de 2%-punt lagere tarieven op de 
bovenwinden worden gelijkgesteld aan de voor Bonaire geldende ABB-tarieven. Reden voor de 
tijdelijk lagere ABB-tarieven was de andere startpositie van de bovenwinden ten opzichte van 
Bonaire. Bonaire kende voorheen - soms hoge - invoerrechten en een omzetbelasting (OB) van 
5%; een OB die ook van toepassing was bij invoer. Die invoerrechten en OB zijn vervallen bij de 
introductie van de ABB van 8% voor de invoer van goederen. De bovenwinden hadden echter geen 
invoerrechten en hadden voor ondernemers alleen een belasting op bedrijfsomzetten van 3%. 
Daarom werd besloten dat op de bovenwinden tijdelijk lagere ABB-tarieven zouden gaan gelden. 
Wettelijk is in genoemd artikel II vastgelegd dat deze lagere tarieven automatisch - na het 
verstrijken van een periode van vijf jaar - per 1 januari 2016 komen te vervallen. Momenteel voert 
de Evaluatiecommissie Caribisch Nederland een evaluatie uit die ook het fiscale stelsel zal 
betreffen. Aangezien de uitkomsten uit deze evaluatie mogelijk in 2017 tot fiscale wijzigingen 
zouden kunnen leiden, wordt voorgesteld de genoemde toepassing van de lagere ABB-tarieven die 
van toepassing zijn op de bovenwinden met een jaar te verlengen, tot 1 januari 2017. De lagere 
ABB-tarieven die gelden voor personenauto’s voor de bovenwinden worden hierdoor eveneens met 
een jaar verlengd. In het kader van de uitkomsten uit het evaluatierapport zal dan op een later 
moment een definitief standpunt kunnen worden ingenomen over de tariefstructuur die geldt op de 
bovenwinden. 
 
Artikel XLVII 
 
Artikel XLVII (artikelen 3.6 tot en met 3.20 en 5.4 tot en met 5.18 van de Wet maatregelen 
woningmarkt 2014 II) 
 
Ingevolge artikel XLVII wordt het bedrag van het einde van de derde schijf van de 
inkomsten- en loonbelasting, zoals dat is opgenomen in de tarieftabel van de artikelen 2.10, eerste 
lid, en 2.10a, eerste lid, van de Wet IB 2001 en in de tarieftabel van de artikelen 20a, eerste lid, 
en 20b, eerste lid, van de Wet LB 1964, in de jaren 2017 tot en met 2031 met € 300 per jaar extra 
verhoogd. Deze verhoging komt bovenop de reeds in de artikelen 3.6 tot en met 3.20 en 5.4 tot en 
met 5.18 van de Wet maatregelen woningmarkt 2014 II opgenomen verhoging. De nieuwe 
bedragen van de verhogingen in de artikelen 3.6 tot en met 3.20 en 5.4 tot en met 5.18 van de 
Wet maatregelen woningmarkt 2014 II worden, ingevolge artikel 8.1 van de Wet 
woningmaatregelen 2014 II, indien artikel 10.1 van de Wet IB 2001 wordt toegepast, met 
74
