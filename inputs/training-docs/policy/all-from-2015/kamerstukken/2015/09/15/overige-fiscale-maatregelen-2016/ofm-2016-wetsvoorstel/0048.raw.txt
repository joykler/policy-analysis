aansprakelijkheidsbepaling wordt daarmee in de genoemde gevallen meer dan voorheen een 
risicoaansprakelijkheid. Voor wat betreft de herinvesteringsreserve ligt het in de rede om het risico 
te verleggen naar de verkoper omdat de herinvesteringsreserve op grond van de Wet Vpb 1969 op 
het tijdstip direct voorafgaand aan de vervreemding van de aandelen aan de winst moet worden 
toegevoegd; de vennootschapsbelastingclaim ontstaat derhalve in de periode waarin de verkoper 
nog aandeelhouder is. Voor wat betreft de overige (stille) reserves is de maatregel proportioneel 
omdat er een disculpatiemogelijkheid blijft behouden in situaties waarin het tijdstip van materiële 
verschuldigdheid verder dan zes maanden verwijderd is van het moment van de vervreemding van 
de aandelen.  
 
Terugwerkende kracht 
Teneinde anticipatiegedrag te voorkomen, werkt de onderhavige wetswijziging terug tot en met 15 
september 2015, 15.15 uur, het tijdstip waarop over de voorgenomen wijziging een persbericht is 
verschenen.  
 
5.9. Experimenteerbepaling 
In verschillende brieven en discussies met de Tweede Kamer is de visie van het kabinet op de 
ontwikkeling van een beter functionerende Belastingdienst gedeeld. Dit doel vergt omvangrijke en 
soms ingrijpende veranderingen, die op hun beurt weer op keuzes gebaseerd zijn. Die keuzes 
moeten weloverwogen gemaakt worden en het liefst ook beproefd worden. Daartoe zijn 
zogenoemde broedkamers opgericht en dienen bijvoorbeeld de al langer bekende business cases. 
De voorspellende waarde van deze instrumenten is groot en onmisbaar, maar uiteindelijk gaat het 
erom of het ‘in het echt’ werkt, in de interactie met echte belastingplichtigen. De vraag of iets echt 
werkt is, moet niet alleen beantwoord worden vanuit het perspectief van de Belastingdienst, maar 
vooral ook vanuit het perspectief van de belastingplichtige. 
De interactie tussen de Belastingdienst en belastingplichtigen wordt voor een belangrijk deel 
bepaald door de formele wetgeving op het terrein van de heffing en van de inning. Om ook bij de 
vormgeving van de formele wetgeving weloverwogen keuzes te kunnen maken, is ruimte nodig om 
verschillende opties te beproeven. Het beproeven van opties voor de wetgeving, hierna aangeduid 
als experimenten, heeft een wettelijke basis nodig. De formele wetgeving op het terrein van de 
heffing kent met ingang van 1 januari 2008 een zogenoemde doelmatigheidsbepaling. Op grond 
van deze bepaling kan de inspecteur ter bevordering van een doelmatige formalisering van een 
belastingschuld of van een bestuurlijke boete onder voorwaarden afwijken van het overigens bij of 
krachtens de belastingwet bepaalde. In de afgelopen jaren heeft de doelmatigheidsbepaling haar 
nut bewezen. Het kabinet is voornemens om deze bepaling ook in te zetten in het kader van de 
vernieuwing van de dienstverlening van de Belastingdienst en op de ontwikkeling van daarbij in te 
zetten systemen en toepassingen voor de ICT. De heffing is echter niet compleet zonder de 
invordering. Om ook daar experimenten mogelijk te maken, stelt het kabinet voor om eenzelfde 
basis te creёren in de formele wetgeving op het terrein van de inning.  
Experimenteren kan uiteraard niet onbegrensd plaatsvinden. In de eerste plaats vindt de deelname 
aan een experiment door de belastingplichtige (in termen van de invordering daaronder mede 
begrepen: de belastingschuldige) plaats op basis van vrijwilligheid. Niemand wordt een van de wet 
afwijkende behandeling opgedrongen. In de tweede plaats leidt het experiment niet tot de heffing 
23
