onder de S&O-afdrachtvermindering te brengen. Bij de beoordeling of iets als uitbesteed onderzoek 
kwalificeert is niet het oogmerk van een eventuele derde bepalend, maar de positie van de S&O-
inhoudingsplichtige die wil dat de kosten van dit onderzoek als kosten in aanmerking worden 
genomen voor de S&O-afdrachtvermindering. Hierdoor kan rekening worden gehouden met de 
bijzondere omstandigheden van de aanvrager en wordt tevens voorkomen dat gekeken moet 
worden naar eventuele derden die mogelijk niet in Nederland gevestigd zijn. 
Ingevolge het eerste lid, onderdeel b, komen kosten als gevolg van de inhuur van arbeid 
niet in aanmerking voor de S&O-afdrachtvermindering. 
Ingevolge het eerste lid, onderdeel c, komen financieringskosten niet voor de S&O-
afdrachtvermindering in aanmerking. Hiervoor is gekozen, omdat de regeling niet het gebruik van 
vreemd vermogen bij het doen van S&O wil bevoordelen boven de inzet van eigen vermogen. Voor 
financiering van S&O zijn daarnaast ook andere instrumenten zoals het Innovatiefonds MKB+ 
beschikbaar. 
Ingevolge het eerste lid, onderdeel d, komen kosten van grondverwerving of 
grondverbetering niet in aanmerking voor de S&O-afdrachtvermindering. Kosten voor 
grondverwerving hangen in het algemeen te weinig direct samen met S&O en worden daarom 
categorisch uitgesloten. Grondverwerving of grondverbetering kan ook niet worden opgevoerd als 
uitgave omdat het hier niet gaat om nieuw vervaardigde bedrijfsmiddelen. Daarbij komt dat de 
S&O-afdrachtvermindering vooral beoogt uitgaven te stimuleren in bedrijfsmiddelen die na betaling 
in waarde afnemen. Dat is bij grondverwerving of grondverbetering doorgaans niet aan de orde. 
Met de aanpassing van het eerste lid, onderdeel e, (ten opzichte van artikel 5, eerste lid, 
onderdeel e, onder 1Â°, van het Besluit RDA) is een kleine inhoudelijke wijziging beoogd. Zoals ook 
al voorzien in het Besluit RDA blijft gelden dat kosten die een vergoeding vormen voor het ter 
beschikking stellen van een bedrijfsmiddel en waarvoor eerder een S&O-verklaring is ontvangen, in 
bepaalde gevallen worden uitgesloten. Deze uitzondering is opgenomen om constructies tussen 
verbonden S&O-inhoudingsplichtigen met als doel om voor hetzelfde bedrijfsmiddel tweemaal S&O-
afdrachtvermindering te kunnen ontvangen, te voorkomen. Hierbij wordt rekening gehouden met 
zowel de lichamen waarmee de S&O-inhoudingsplichtige direct of indirect is verbonden als met de 
lichamen waarmee het lichaam uit de fiscale eenheid direct of indirect is verbonden. 
De bepaling in het eerste lid, onderdeel f, dat ook loonkosten niet tot de kosten worden 
gerekend, is niet afkomstig uit het Besluit RDA, maar uit artikel 3.52a, eerste lid, van de Wet IB 
2001, dat vervalt ingevolge artikel I, onderdeel D, van het onderhavige wetsvoorstel. 
Investeringen die in aanmerking komen voor energie-investeringsaftrek (EIA) of 
milieuinvesteringsaftrek (MIA) worden ingevolge het tweede lid niet in aanmerking genomen voor 
de S&O-afdrachtvermindering. Hoewel niet wordt aangenomen dat het frequent zal voorkomen dat 
investeringen die in aanmerking komen voor de EIA of MIA ook in aanmerking komen voor de 
S&O-afdrachtvermindering, wordt stapeling van investeringssubsidies onwenselijk geacht. 
 
Artikel 23c 
De antimisbruikbepaling van artikel 23c van de WVA is bedoeld voor situaties dat tussen 
twee lichamen een bepaalde verbondenheid bestaat en tussen die lichamen voorwaarden worden 
overeengekomen of opgelegd die afwijken van voorwaarden die in het economische verkeer door 
onafhankelijke partijen zouden zijn overeengekomen. De bepaling corrigeert naar voorwaarden die 
61
