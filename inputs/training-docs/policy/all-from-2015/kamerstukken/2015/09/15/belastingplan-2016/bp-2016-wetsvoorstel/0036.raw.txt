behaald. Terwijl voor het totale box 3-vermogen het tot nu toe gehanteerde forfaitaire rendement 
van 4% nog dicht wordt benaderd, is de spaarrente de afgelopen jaren flink gedaald. Veel 
spaarders in box 3 hebben het gevoel belasting te betalen over een opbrengst die er nooit is 
geweest. Het kabinet heeft daarom gezocht naar alternatieven voor de bestaande 
vermogensrendementsheffing die beter aansluiten bij de werkelijk behaalde rendementen en die 
tegelijkertijd goed uitvoerbaar zijn. 
 
Voorafgaand aan de invoering van box 3 was sprake van een sterke uitholling van de 
belastinggrondslag, doordat vermogensbezitters de belastingheffing over vermogensinkomsten 
vermeden door in toenemende mate in beleggingsproducten te beleggen die een onbelast 
rendement opleverden. Met de invoering van box 3 kwam hieraan een einde en is de efficiëntie van 
de kapitaalmarkt verbeterd. De kern van box 3 is het belasten van een forfaitair rendement tegen 
een uniform tarief. Hierbij is een evenwicht gezocht tussen de elementen eenvoud, uitvoerbaarheid 
en rechtvaardigheid. Uit het oogpunt van eenvoud is destijds gekozen voor een ongedifferentieerd 
10
rendement van 4%. 
Het kabinet heeft bij het zoeken naar alternatieven allereerst uitvoerig gekeken naar een 
belastingheffing over het werkelijk door de belastingplichtige behaalde rendement uit sparen en 
beleggen, omdat dit op individueel niveau de kloof die kan bestaan tussen belast en behaald 
rendement zou dichten. Deze manier van heffen wordt immers door velen als de meest eerlijke, en 
de meest ‘natuurlijke’, beschouwd. De conclusie was dat deze belasting met de stand van de 
informatievoorziening nu en in de nabije toekomst niet uitvoerbaar is. Een dergelijke belasting is 
complex, en zou ingrijpende waarborgen en een uitvoerige informatie-infrastructuur vergen om 
ontwijkmogelijkheden te beheersen. Daarnaast zou het de verdere digitalisering van het 
aangifteproces en de uitrol van de vooringevulde aangifte (de VIA) in de komende jaren ernstig 
verstoren, met een toename van de administratieve lasten tot gevolg, meer ‘gedoe’ voor de 
belastingbetaler en veel meer fouten in het proces. Ook de ervaring in andere landen leert dat het 
belasten van het werkelijke door de belastingplichtige behaalde rendement uit sparen en beleggen 
nog steeds gepaard gaat met ingewikkelde wetgeving, hoge uitvoeringslasten en administratieve 
lasten en vaak een omvangrijke hoeveelheid jurisprudentie en juridische procedures. In de bijlage 
A bij de memorie wordt ingegaan op de afwegingen en de problemen aangaande het belasten van 
het werkelijke rendement uit sparen en beleggen en in dat kader ook op de voorgeschiedenis van 
de huidige box 3. 
 
De informatiesystemen en de mogelijkheden voor informatie-uitwisseling tussen banken, 
beleggingsinstellingen en tussenpersonen enerzijds, en belastingdiensten anderzijds, maken snelle 
ontwikkelingen door. De VIA bevat ieder jaar meer informatie, zodat belastingbetalers steeds 
minder zelf hoeven in te vullen. Het kabinet wil dan ook periodiek, om te beginnen bij een eerste 
evaluatie van de werking van het voorgestelde systeem drie jaar na inwerkingtreding, opnieuw 
bezien of, in welke mate, op welke termijn en onder welke voorwaarden een heffing op werkelijk 
rendement tot de mogelijkheden behoort. De met dit wetsvoorstel herziene rendementsheffing 
benadert het behaalde rendement weliswaar gemiddeld beter, maar op individueel niveau blijven 
verschillen tussen het werkelijke en het als grondslag in box 3 genomen rendement voorkomen. De 
                                                      
10
 Kamerstukken II 1999/00, 26 727, nr. 3, blz. 38; Kamerstukken II 1999/00, 26 727, nr. 7, blz. 267. 
 
10
