Anders dan onder de huidige regeling doet de inspecteur onder de nieuwe regeling 
collectief uitspraak ongeacht de uitkomst van die procedures, dus ook als de beantwoording van de 
rechtsvraag geheel of gedeeltelijk tegemoetkomt aan het standpunt van de belanghebbende(n). De 
collectieve uitspraak is niet meer en niet minder dan de weergave van het in rechte verkregen 
definitieve antwoord op de rechtsvraag, al dan niet met accessoire kwesties. Daarbij doet het er 
niet toe of uiteindelijk de inspecteur dan wel de belastingplichtige gelijk heeft gekregen. Indien de 
inspecteur geheel of gedeeltelijk in het ongelijk wordt gesteld, moet vervolgens wel voor iedere 
belastingplichtige cijfermatig uitvoering worden gegeven aan de uitspraak. De belastingaanslagen 
en beschikkingen zijn namelijk vastgesteld, onderscheidenlijk gegeven, dan wel voldoening of 
afdracht heeft plaatsgevonden uitgaande van het achteraf bezien onjuiste standpunt van de 
inspecteur. Omdat het bij bezwaren die onder de aanwijzing massaal bezwaar vallen per definitie 
om grote aantallen gaat, wordt de termijn voor de cijfermatige aanpassing gesteld op zes 
maanden.  
Zoals gezegd is de massaalbezwaarprocedure gericht op het verkrijgen van een snelle, 
eenduidige en ultieme beantwoording van een maatschappelijk relevante rechtsvraag en is daaraan 
inherent dat de bezwaren collectief worden afgedaan. Evenals nu is de collectieve uitspraak niet 
voor beroep vatbaar. Anders dan nu kan de belastingplichtige straks niet meer vragen om een 
individuele uitspraak. Het is immers in strijd met het doel van ultieme geschilbeslechting indien een 
belastingplichtige de rechtsvraag opnieuw ter beantwoording aan de rechter kan voorleggen. Een 
en ander geldt echter alleen voor zover het bezwaar ziet op de rechtsvraag. Indien er daarnaast 
andere niet-gerelateerde geschilpunten zijn, beslist de inspecteur daarop bij individuele uitspraak. 
Bij deze individuele afdoening gelden de gebruikelijke regels. Dit brengt mee dat de inspecteur op 
de individuele geschilpunten in beginsel binnen zes weken na afloop van de bezwaartermijn beslist, 
dus (meestal) vóórdat de collectieve uitspraak op het geschil over de rechtsvraag wordt gedaan. 
De belastingplichtige kan deze individuele uitspraak aan de rechter voorleggen. De inspecteur doet 
ook individueel uitspraak indien een bezwaar dat de rechtsvraag betreft niet tijdig is ingediend. 
Mocht de belastingplichtige daartegen in beroep gaan en de rechter oordelen dat het bezwaar wel 
tijdig is, dan geldt de aanwijzing massaal bezwaar alsnog voor dit bezwaar, mits de collectieve 
uitspraak inmiddels niet is gedaan. 
 
Artikel XVI, onderdeel D (artikelen 27ga tot en met 27ge van de Algemene wet inzake 
rijksbelastingen) 
 
Zoals in het algemeen deel van deze memorie is aangegeven, kan de civiele rechter sinds 
1 juli 2012 lopende het geding een rechtsvraag aan de Hoge Raad stellen ter beantwoording bij 
wijze van prejudiciële beslissing. Destijds is afgezien van het invoeren van een fiscale prejudiciële 
procedure. De voornaamste reden daarvoor was dat sprongcassatie in belastingzaken afdoende zou 
zijn. In de fiscale vakliteratuur, in diverse gremia en tijdens de in het algemeen deel van deze 
memorie genoemde expertmeeting wordt echter gepleit voor het alsnog invoeren van een fiscale 
prejudiciële procedure. Het belangrijkste argument is dat een prejudiciële procedure sneller 
duidelijkheid geeft over de beantwoording van een rechtsvraag dan sprongcassatie. Dit voordeel is 
niet alleen in het belang van partijen in de individuele zaak. De snellere beantwoording van een 
rechtsvraag voorkomt een veelvoud van vergelijkbare procedures en de huidige praktijk van het 
56
