Artikel XXV 
 
Indien het bij koninklijke boodschap van 15 december 2014 ingediende voorstel van wet 
tot bundeling en aanpassing van regels op het terrein van cultureel erfgoed (Erfgoedwet) 
(Kamerstukken 34 109) tot wet is of wordt verheven, en die wet eerder in werking is getreden of 
treedt dan deze wet, wordt in het in artikel I, onderdeel F, van deze wet opgenomen artikel 6.31, 
derde lid, onderdeel b, “beschermd monument op grond van de Monumentenwet 1988” vervangen 
door: rijksmonument op grond van de Erfgoedwet. 
 
Artikel XXVI 
 
Indien het bij koninklijke boodschap van 15 december 2014 ingediende voorstel van wet 
tot bundeling en aanpassing van regels op het terrein van cultureel erfgoed (Erfgoedwet) 
(Kamerstukken 34 109) tot wet is of wordt verheven, en die wet later in werking treedt dan deze 
wet, komt artikel 10.10 van die wet te luiden: 
Artikel 10.10. Wet inkomstenbelasting 2001 
Artikel 6.31 van de Wet inkomstenbelasting 2001 wordt als volgt gewijzigd: 
1. In het tweede lid wordt “een van de registers, bedoeld in artikel 6 of artikel 7 van de 
Monumentenwet 1988” vervangen door: het rijksmonumentenregister, bedoeld in artikel 3.3 van 
de Erfgoedwet. 
2. In het derde lid, onderdeel b, wordt “beschermd monument op grond van de 
Monumentenwet 1988” vervangen door: rijksmonument op grond van de Erfgoedwet. 
 
Artikel XXVII 
 
1. Onder toepassing van artikel 12 van de Wet raadgevend referendum treedt deze wet in 
werking met ingang van 1 januari 2016, met dien verstande dat: 
a. artikel III, onderdeel G, voor het eerst toepassing vindt met betrekking tot te 
rapporteren jaren van multinationale groepen die aanvangen op of na 1 januari 2016; 
b. de artikelen XIII en XX voor het eerst toepassing vinden met betrekking tot beboetbare 
en strafbare feiten die zijn begaan op of na 1 januari 2016; 
c. artikel 25a van de Algemene wet inzake rijksbelastingen zoals dat luidde op 31 december 
2015, van toepassing blijft op bezwaren die ingevolge dat artikel vóór 1 januari 2016 zijn 
aangewezen als massaal bezwaar; 
d. artikel XIX, onderdeel C, eerst toepassing vindt met betrekking tot uitspraken van de 
rechtbank of de voorzieningenrechter die zijn gedaan op of na 1 januari 2016. 
2. Artikel I, onderdeel C, werkt terug tot en met 1 januari 2013. 
3. Artikel XII, onderdelen D, E, G en H, werkt terug tot en met 1 januari 2015. 
4. Artikel XVII, onderdeel B, werkt terug tot en met 15 september 2015, 15.15 uur. 
5. In afwijking van het eerste lid treden de artikelen X en XI in werking met ingang van 
1 juli 2016. 
6. In afwijking van het eerste lid treedt artikel V in werking op een bij koninklijk besluit te 
bepalen tijdstip.
