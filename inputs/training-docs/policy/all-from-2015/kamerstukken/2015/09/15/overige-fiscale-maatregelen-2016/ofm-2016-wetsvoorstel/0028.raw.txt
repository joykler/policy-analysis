I. ALGEMEEN 
 
1. Inleiding 
De fiscale wetgeving vergt voortdurend inhoudelijke wijzigingen en technisch onderhoud. In 
afwijking van vorig jaar maar in lijn met eerdere jaren bevat het pakket Belastingplan 2016 weer 
een wetsvoorstel Overige fiscale maatregelen. In dit wetsvoorstel zijn maatregelen opgenomen ten 
behoeve van het noodzakelijke onderhoud alsmede maatregelen die meer technisch van aard zijn. 
Vanwege het aantal en de omvang van de maatregelen lijkt het voor de hand liggend om deze 
onder te brengen in een separaat wetsvoorstel in plaats van deel uit te laten maken van het 
wetsvoorstel Belastingplan 2016. De maatregelen in dit wetvoorstel hebben geen of nauwelijks 
gevolgen voor het budgettaire en koopkrachtbeeld voor 2016, maar het is wel wenselijk deze 
maatregelen met ingang van 1 januari 2016 in werking te laten treden.  
 
Het algemeen deel van deze toelichting is ingedeeld aan de hand van een aantal onderwerpen, te 
weten: vereenvoudigingen, maatregelen die voorvloeien uit EU-recht of internationale afspraken, 
maatregelen op het terrein van woningen en overige maatregelen. In de aan het slot van het 
algemeen deel van deze memorie opgenomen paragrafen wordt ingegaan op de budgettaire 
effecten, de EU-aspecten, de gevolgen voor de uitvoeringskosten van de Belastingdienst en de 
gevolgen voor bedrijfsleven en burger van dit wetsvoorstel. 
 
2. Vereenvoudiging 
1
Zoals ook naar voren komt in de brief van 19 juni 2015 streeft het kabinet naar 
complexiteitsreductie. In het onderhavige wetsvoorstel zijn dan ook enkele maatregelen 
opgenomen die bijdragen aan deze reductie en een vereenvoudiging realiseren. De 
vereenvoudiging kan zien op vermindering van uitvoeringskosten voor de Belastingdienst, maar 
ook op de vermindering van de administratieve lasten voor bedrijfsleven en burger. 
 
2.1. Vereenvoudiging informatieplicht bij eigenwoningschuld anders dan bij aangewezen 
administratieplichtigen 
Voor belastingplichtigen met een eigenwoningschuld anders dan bij aangewezen 
administratieplichtigen (zoals een bank) geldt een informatieplicht. Het gaat dan bijvoorbeeld om 
een schuld bij de “eigen” besloten vennootschap (bv) of bij een familielid. Op basis hiervan dienen 
deze belastingplichtigen bepaalde gegevens over deze schuld te verstrekken, via een daartoe apart 
opgesteld modelformulier. Hierbij gelden verschillende momenten voor het aanleveren van 
gegevens, namelijk bij het aangaan van de schuld en bij latere wijzigingen (van elementen) 
daarvan. In de praktijk is dit proces van afzonderlijk aanleveren van gegevens zeer bewerkelijk 
gebleken voor belastingplichtigen en voor de Belastingdienst. Daarnaast blijken belastingplichtigen 
zich bij wijzigingen met betrekking tot een schuld vaak pas bij het indienen van de aangifte – en 
daarmee te laat – te realiseren dat de aanlevertermijn voor de gegevens inmiddels al is verstreken. 
Deze personen kunnen hierdoor worden geconfronteerd met een (tijdelijke) renteaftrekbeperking.  
Het voorgaande is reden om het proces van de informatieplicht bij schulden bij anderen dan 
                                                      
1
 Kamerstukken II 2014/15, 32 140, nr. 13. 
3
