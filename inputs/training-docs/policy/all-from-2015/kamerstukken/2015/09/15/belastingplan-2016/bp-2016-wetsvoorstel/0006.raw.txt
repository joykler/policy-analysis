J. Na artikel 10.6 wordt een artikel ingevoegd, luidende: 
Artikel 10.6bis Herijking percentage rendementsklasse I en rendementsklasse II 
1. Bij het begin van het kalenderjaar wordt het in artikel 5.2, eerste lid, en artikel 7.7, 
eerste lid, eerstvermelde percentage bij ministeriële regeling vervangen door een ander 
percentage. Dit percentage wordt gesteld op 131% van het gemiddelde rendement op deposito’s 
van huishoudens met een opzegtermijn van maximaal drie maanden, zoals gepubliceerd door De 
Nederlandsche Bank, over de vijf kalenderjaren die volgen op het kalenderjaar dat zeven jaar 
voorafgaat aan het kalenderjaar, bedoeld in de eerste volzin, verminderd met 31% van de som van 
het voornoemde gemiddelde en 0,1 procentpunt. 
2. Bij het begin van het kalenderjaar wordt het in artikel 5.2, eerste lid, en artikel 7.7, 
eerste lid, als tweede vermelde percentage bij ministeriële regeling vervangen door een ander 
percentage. Dit percentage wordt gesteld op de som van 53% van het langetermijnrendement op 
onroerende zaken, 33% van het langetermijnrendement op aandelen en 14% van het 
langetermijnrendement op obligaties.  
3. Het langetermijnrendement op onroerende zaken wordt gesteld op het meetkundige 
gemiddelde van veertienmaal het langetermijnrendement op onroerende zaken van het 
kalenderjaar dat voorafgaat aan het kalenderjaar, bedoeld in het tweede lid, en eenmaal het 
rendement op onroerende zaken over het kalenderjaar dat twee jaar voorafgaat aan het 
kalenderjaar, bedoeld in het tweede lid. Het rendement op onroerende zaken over een kalenderjaar 
wordt gesteld op de procentuele verandering van het CBS-prijsindexcijfer voor Bestaande 
Koopwoningen (2010 = 100) in het betreffende kalenderjaar.  
4. Het langetermijnrendement op aandelen wordt gesteld op het meetkundige gemiddelde 
van veertienmaal het langetermijnrendement op aandelen van het kalenderjaar dat voorafgaat aan 
het kalenderjaar, bedoeld in het tweede lid, en eenmaal het rendement op aandelen over het 
kalenderjaar dat twee jaar voorafgaat aan het kalenderjaar, bedoeld in het tweede lid. Het 
rendement op aandelen over een kalenderjaar wordt gesteld op de procentuele verandering van de 
beleggingsindex voor Europa (bruto in lokale valuta), zoals gepubliceerd door Morgan Stanley 
Capital International, in het betreffende kalenderjaar. 
5. Het langetermijnrendement op obligaties wordt gesteld op het meetkundige gemiddelde 
van veertienmaal het langetermijnrendement op obligaties van het kalenderjaar dat voorafgaat aan 
het kalenderjaar, bedoeld in het tweede lid, en eenmaal het rendement op obligaties over het 
kalenderjaar dat twee jaar voorafgaat aan het kalenderjaar, bedoeld in het tweede lid. Het 
rendement op obligaties over een kalenderjaar wordt gesteld op het jaarcijfer voor de 
kapitaalmarktrentevoet van de jongste Nederlandse 10-jarige staatsobligatie, zoals gepubliceerd 
door De Nederlandsche Bank, in het betreffende kalenderjaar. 
6. De percentages, bedoeld in het eerste en tweede lid, en de langetermijnrendementen, 
bedoeld in het derde, vierde en vijfde lid, worden rekenkundig afgerond op twee decimalen.  
 
K. Het in artikel 10.7, vijfde lid, vermelde bedrag wordt verhoogd met € 575.
