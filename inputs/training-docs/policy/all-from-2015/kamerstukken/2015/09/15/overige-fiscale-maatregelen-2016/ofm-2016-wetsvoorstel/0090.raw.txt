Artikel XVIII 
 
Artikel XVIII (evaluatiebepaling) 
 
Het voorgestelde artikel 67a van de IW 1990 stemt overeen met artikel 64 van de AWR. De 
werking van laatstgenoemde bepaling is inmiddels tweemaal geëvalueerd. Artikel XVIII voorziet 
erin dat ook de werking van artikel 67a van de IW 1990 binnen vijf jaar geëvalueerd wordt. Waar 
nodig wordt daarbij de samenhang met artikel 64 van de AWR betrokken. 
 
Artikel XIX 
 
Artikel XIX, onderdeel A (artikel 3 van de Algemene wet inkomensafhankelijke regelingen) 
 
In artikel 5a van de AWR en artikel 3 van de Awir is bepaald onder welke voorwaarden een 
persoon voor de inkomensafhankelijke regelingen als partner kwalificeert. In artikel 3, vijfde lid, 
van de Awir is bepaald dat in afwijking van artikel 5a van de AWR en artikel 3, tweede lid, van de 
Awir niet als partner wordt aangemerkt de bloedverwant in de eerste graad van de 
belanghebbende, tenzij beiden bij de aanvang van het kalenderjaar de leeftijd van 27 jaar hebben 
bereikt. Dit betekent dat het kind van de belanghebbende dat jonger is dan 27 jaar op basis van 
genoemd vijfde lid niet als partner van zijn vader of moeder kan kwalificeren. Een dergelijke 
uitzondering geldt op grond van de tekst van de wet echter niet voor stiefkinderen jonger dan 
27 jaar, omdat aanverwanten in deze wettekst niet worden uitgesloten. Om bloed- en 
aanverwanten hetzelfde te behandelen wordt in artikel 3, vijfde lid, van de Awir opgenomen dat 
ook de aanverwant in de eerste graad van de belanghebbende niet als partner kwalificeert, tenzij 
beiden bij aanvang van het kalenderjaar de leeftijd van 27 jaar hebben bereikt. Onder aanverwant 
in de eerste graad van de belanghebbende wordt verstaan het kind van de ex-echtgenoot. Deze 
aanverwant moet jonger dan 27 jaar oud zijn. Omdat de Belastingdienst, anders dan bij 
bloedverwanten in de eerste graad, bij aanverwanten in de eerste graad niet meteen kan 
vaststellen of sprake is van aanverwantschap, wordt voorgesteld in het achtste lid te bepalen dat 
deze uitzondering op het partnerschap alleen geldt indien de belanghebbende en de aanverwant 
hier op enig moment gezamenlijk om hebben verzocht. Op basis van zo’n verzoek verifieert de 
Belastingdienst/Toeslagen het aanverwantschap, en is er – bij aanverwantschap - geen sprake van 
partnerschap. Een dergelijk verzoek geldt totdat de belanghebbende en de aanverwant beiden de 
leeftijd van 27 jaren hebben bereikt. Het verzoek om uitzondering van het partnerbegrip hoeft dus 
niet elk jaar te worden gedaan. Op een gedaan verzoek kan niet in een volgend jaar worden 
teruggekomen. 
Tevens wordt een negende lid aan artikel 3 van de Awir toegevoegd. Op basis van dit 
negende lid wordt, teneinde de uniformiteit van het partnerbegrip in de fiscaliteit en bij de 
toeslagen te borgen, een in het kader van artikel 3, achtste lid, van de Awir gedaan verzoek tevens 
geacht een in het kader van het partnerbegrip voor de fiscaliteit op grond van artikel 1.2, achtste 
lid, van de Wet IB 2001 gedaan verzoek te zijn. Indien een belanghebbende op verzoek door de 
Belastingdienst/Toeslagen niet als partner wordt aangemerkt is deze belanghebbende daardoor 
tevens geen partner in de zin van de Wet IB 2001. 
64
