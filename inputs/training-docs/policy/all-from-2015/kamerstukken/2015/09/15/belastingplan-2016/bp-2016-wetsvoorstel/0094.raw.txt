woning. Artikel XXXVII regelt dat deze mogelijkheid tot aanvulling komt te vervallen met ingang 
van 1 januari 2019. Degenen die in 2015 of 2016 € 100.000 hadden willen schenken, krijgen 
derhalve nog twee jaar de tijd om hun eerdere schenking aan te vullen tot dit bedrag. 
Artikel 82a, vierde lid, van de SW 1956 regelt dat vanaf 2017 geen beroep op de 
verhoogde vrijstelling kan worden gedaan bij een schenking door een derde, terwijl voor een 
schenking door dezelfde schenker (of diens partner) aan dezelfde begiftigde ook al een beroep is 
gedaan op de verhoogde vrijstelling zoals die gold van 1 oktober 2013 tot en met 31 december 
2014. Om tot uitdrukking te brengen dat het ook geldt bij een eerdere schenking door de partner 
wordt in genoemd vierde lid de zinsnede ‘verkrijging van dezelfde schenker of zijn partner’ 
opgenomen. 
 
Artikel XXXVIII 
 
Artikel XXXVIII (evaluatiebepaling schenkbelasting) 
 
Dit artikel voorziet in een evaluatie van de vanaf 1 januari 2017 geldende verruiming van 
de vrijstelling van schenkingsrecht ter zake van schenkingen ten behoeve van de eigen woning tot 
een bedrag van € 100.000 voor verkrijgers tussen 18 en 40 jaar. Deze verruiming wordt 
opgenomen in artikel 33, onderdelen 5° en 7°, van de SW 1956. De Minister van Financiën is op 
grond van het onderhavige artikel gehouden de Tweede Kamer der Staten-Generaal uiterlijk in 
2020 een verslag over de doeltreffendheid en de effecten van artikel 33, onderdelen 5° en 7°, van 
de SW 1956 te doen toekomen. 
 
Artikel XXXIX 
 
Artikel XXXIX (artikel 11 van de Wet op belastingen van rechtsverkeer) 
 
Indien bij overdracht van een onroerende zaak door de vervreemder een erfdienstbaarheid, 
een recht van erfpacht of een recht van opstal wordt voorbehouden, is ingevolge artikel 11, tweede 
lid, van de Wet op belastingen van rechtsverkeer (WBR) overdrachtsbelasting verschuldigd over de 
waarde van de eigendom verminderd met de waarde van de gekapitaliseerde canon of retributie 
die is verschuldigd ten aanzien van de erfdienstbaarheid, het recht van erfpacht of het recht van 
opstal (ofwel, de bloot eigendom). 
De afgelopen jaren is een toenemend gebruik van erfpachtlease geconstateerd, in situaties 
waarin voorheen een “sale-en-leaseback” transactie gebruikelijk was, waarmee een forse besparing 
van overdrachtsbelasting wordt gerealiseerd. Teneinde erfpachtlease en “sale-en-leaseback” fiscaal 
op eenzelfde manier te behandelen en onbedoelde toepassing van de vermindering bij verkrijging 
van beleggingsvastgoed tegen te gaan, wordt voorgesteld om artikel 11, tweede lid, van de WBR, 
niet toe te passen wanneer eigendom wordt verkregen door een levering onder voorbehoud van 
een erfdienstbaarheid, een recht van erfpacht of een recht van opstal ten behoeve van diegene die 
vervreemdt (het voorgestelde artikel 11, vierde lid, onderdeel a, van de WBR). 
Artikel 11, vierde lid, onderdeel b, van de WBR wordt opgenomen om te voorkomen dat de 
werking van het voorgestelde artikel 11, vierde lid, onderdeel a, van de WBR op eenvoudige wijze 
67
