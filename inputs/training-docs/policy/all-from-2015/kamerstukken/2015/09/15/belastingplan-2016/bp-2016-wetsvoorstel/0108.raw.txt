vermogensbestanddelen. Dit ‘ringfencen’ is echter complex in de uitvoering en ontmoedigt het 
nemen van risico.  
 
De afweging tussen een rechtvaardige en zo min mogelijk verstorende heffing enerzijds en het 
voorkomen van arbitrage, grondslaguitholling en hoge uitvoeringslasten anderzijds speelt bij veel 
aspecten van een vermogenswinstbelasting. De genoemde afwegingen en noodzakelijke keuzes 
daaromtrent leiden in de praktijk tot complexe systemen. Een vermogenswinstbelasting komt dan 
ook in zeer veel verschillende vormen voor met de gemene deler dat, voor zover bekend, geen 
enkel land een zuivere vermogenswinstbelasting heeft die alle (zuivere) vermogenswinsten in de 
heffing betrekt. Landen met een vermogenswinstbelasting kampen voorts met ingewikkelde 
wetgeving, hoge uitvoeringslasten en administratieve lasten en vaak een omvangrijke hoeveelheid 
jurisprudentie en juridische procedures.  
 
In theorie kan het genoemde lock-in-effect bestreden worden met een vermogensaanwasbelasting. 
Dat houdt in dat ook de jaarlijkse niet gerealiseerde vermogensaangroei wordt belast. Een 
vermogensaanwasbelasting is vooralsnog niet uitvoerbaar. Zo zou het betekenen dat elke 
belastingplichtige gedurende het jaar een boekhouding moet bijhouden van alle stortingen en 
onttrekkingen om de te belasten vermogensaanwas te kunnen bepalen. Dit ervan uitgaande dat 
het niet de bedoeling is dat bijvoorbeeld een storting van een deel van het salaris op de 
spaarrekening als vermogensaanwas wordt belast of het opnemen van spaargeld voor 
consumptieve doeleinden als onttrekking in aftrek komt op de belaste aanwas. Ook moeten niet 
gerealiseerde waardedalingen in aanmerking worden genomen. Omdat niet gerealiseerde 
waardestijgingen worden belast, zou dit in theorie betekenen dat de belasting moet worden 
uitbetaald door de Belastingdienst als het saldo (eindwaarde minus beginwaarde van alle 
bezittingen vermeerderd met onttrekkingen en verminderd met stortingen) in een jaar negatief is. 
Deze route zou gestructureerde gegevensverstrekking door banken, vermogensbeheerders en 
tussenpersonen vereisen, die op dit moment nog een systeemtechnische brug te ver is. 
 
De informatiesystemen en de mogelijkheden voor informatie-uitwisseling tussen banken, 
beleggingsinstellingen en tussenpersonen enerzijds, en belastingdiensten anderzijds, maken snelle 
ontwikkelingen door. De VIA bevat ieder jaar meer informatie, zodat belastingbetalers steeds 
minder zelf hoeven in te vullen. Het kabinet wil dan ook periodiek opnieuw bezien of, in welke 
mate, op welke termijn en onder welke voorwaarden een heffing op werkelijk rendement tot de 
mogelijkheden behoort. 
 
2. Rendementen op het box 3-vermogen  
 
Het rendement in box 3 wordt ontleend aan rendementen die in het verleden werkelijk in de markt 
op verschillende vermogenstitels zijn behaald. Deze rendementen worden gebruikt voor de 
rendementen op het vermogen in box 3. Het totale rendement op vermogen bestaat enerzijds uit 
de inkomsten uit het vermogen, zoals rente, dividend, royalty’s en huur, en anderzijds uit de 
waardestijging of -daling van het vermogen. De belangrijkste onderdelen van de 
rendementsgrondslag in box 3 (de vermogenstitels) zijn bank- en spaartegoeden (hierna ook: 
4
