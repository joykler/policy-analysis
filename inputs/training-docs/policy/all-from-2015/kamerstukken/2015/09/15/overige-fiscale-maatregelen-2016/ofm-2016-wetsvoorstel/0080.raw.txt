Net als onder de huidige regeling zal de massaalbezwaarprocedure in de nieuwe regeling 
aanvangen met een aanwijzing van de Minister van Financiën. De Minister van Financiën geeft deze 
aanwijzing indien hij van oordeel is dat de beantwoording van eenzelfde rechtsvraag van belang is 
voor de beslissing op een groot aantal bezwaarschriften. Het criterium dat het om een groot aantal 
bezwaarschriften moet gaan, betekent niet dat een aanwijzing massaal bezwaar uitsluitend aan de 
orde komt indien het aantal bezwaarschriften een exact minimumaantal overschrijdt. 
Doorslaggevender is dat er een breder maatschappelijk belang bestaat bij de beantwoording van 
een bepaalde rechtsvraag. Deze rechtsvraag, al dan niet met accessoire kwesties, wordt in de 
aanwijzing geformuleerd, zodat deze duidelijk en kenbaar is. De rechtsvraag kan enkelvoudig zijn, 
maar kan ook bestaan uit meerdere deelvragen, bijvoorbeeld over de toepassing van het recht 
vóór en met ingang van een bepaalde datum of naar gelang zich (telkens in een groot aantal 
bezwaren) verschillende feitencomplexen voordoen die relevant kunnen zijn voor de 
beantwoording. Ook kunnen in de aanwijzing meerdere rechtsvragen worden geformuleerd, 
bijvoorbeeld in de vorm van een primaire – subsidiaire vraagstelling. Accessoire kwesties zijn 
bijkomende vragen die met de hoofdvraag samenhangen, bijvoorbeeld over de berekening van 
belastingrente of de vergoeding van kosten. Accessoire kwesties worden in de aanwijzing 
meegenomen als deze relevant zijn voor de (volledigheid van de) collectieve uitspraak.  
Onder de huidige regeling wordt een voornemen tot aanwijzing als massaal bezwaar vier 
weken voorgelegd bij de Tweede Kamer. Dit leidt tot enige vertraging, terwijl de 
massaalbezwaarprocedure juist is gericht op het zo snel mogelijk verschaffen van rechtszekerheid. 
Het kabinet onderschrijft het belang dat de Tweede Kamer goed wordt geïnformeerd maar meent 
dat dit ook kan geschieden door de Tweede Kamer een afschrift van de aanwijzing massaal 
bezwaar te zenden (artikel 25c, tweede lid, van de AWR). Daarnaast wordt de aanwijzing massaal 
bezwaar gepubliceerd op www.belastingdienst.nl, zodat belastingplichtigen daarvan kennis kunnen 
nemen. Op de website van de Belastingdienst zal tevens nadere informatie verstrekt worden. Naast 
informatie over de massaalbezwaarprocedure in het algemeen kan daarbij worden gedacht aan de 
vermelding van een specifieke postbus waar de bezwaren die onder de procedure vallen, kunnen 
worden ingediend of – in voorkomende gevallen – aan een modelbezwaarschrift. Zodra dit 
technisch mogelijk is, wordt bekeken of bezwaarschriften ook elektronisch via een webmodule 
kunnen worden ingediend. Het streven is in ieder geval dat zo veel mogelijk belastingplichtigen die 
menen dat het antwoord op de rechtsvraag van belang is voor de vaststelling van hun 
belastingschuld zich op een zo laagdrempelig mogelijke wijze kunnen aansluiten bij de 
massaalbezwaarprocedure.  
De aanwijzing massaal bezwaar geldt voor bezwaren voor zover deze de rechtsvraag 
betreffen. In de meeste gevallen zal de beantwoording van de rechtsvraag het enige geschilpunt 
zijn. Het kan echter voorkomen dat er ook andere geschilpunten zijn. Onder de huidige regeling 
vallen bezwaren die meer omvatten dan de rechtsvraag helemaal niet onder de 
massaalbezwaarprocedure. De inspecteur doet “gewoon” uitspraak, waarbij hij op het geschil over 
de beantwoording van die rechtsvraag in het nadeel van de belastingplichtige beslist. Als in de 
massaalbezwaarprocedure de rechter vervolgens anders beslist, is voorzien in een betrekkelijk 
complexe herzieningsregeling. Het kabinet is inmiddels van mening dat het wenselijk is bezwaren 
met betrekking tot eenzelfde rechtsvraag zo veel mogelijk te bundelen. Er is daarnaast geen reden 
om belastingplichtigen die ook andere geschilpunten opwerpen dan het geschil over de 
54
