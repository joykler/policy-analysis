Artikel I, onderdeel D (artikel 3.52a van de Wet inkomstenbelasting 2001) 
 
Artikel 3.52a van de Wet IB 2001, dat de wettelijke basis vormt voor de zogenoemde 
Research en Development Aftrek (RDA), vervalt vanwege de in dit wetsvoorstel voorziene 
integratie van de RDA in de S&O-afdrachtvermindering. 
 
Artikel I, onderdeel E (artikel 3.77 van de Wet inkomstenbelasting 2001) 
 
De aanpassing van de in artikel 3.77, vierde lid, van de Wet IB 2001 opgenomen verwijzing 
houdt verband met de in artikel XXXIII, onderdeel I, voorgestelde aanpassing van artikel 29 van de 
Wet vermindering afdracht loonbelasting en premie voor de volksverzekering (WVA). Een 
inhoudelijke wijziging is hierbij niet beoogd. 
 
Artikel I, onderdeel F (artikel 7.5 van de Wet inkomstenbelasting 2001) 
 
De vestigingsplaatsfictie in artikel 7.5, zesde lid, van de Wet IB 2001 bepaalt dat een 
lichaam dat ten minste vijf jaar in Nederland gevestigd is geweest, gedurende tien jaar na 
verplaatsing van de werkelijke leiding nog geacht wordt in Nederland te zijn gevestigd. Op basis 
van deze vestigingsplaatsfictie kan Nederland nationaalrechtelijk 25% inkomstenbelasting van een 
geëmigreerde aanmerkelijkbelanghouder (blijven) heffen over dividend dat is uitgekeerd binnen 
een periode van tien jaar na verplaatsing van de werkelijke leiding van de vennootschap. Een 
belastingverdrag kan dit heffingsrecht beperken. 
Het is Nederlands verdragsbeleid om een bepaling in de belastingverdragen op te nemen op 
grond waarvan Nederland het heffingsrecht voorbehoudt over dividenden uit aanmerkelijk belang 
voor zover er op de - bij emigratie van de aanmerkelijkbelanghouder opgelegde - conserverende 
belastingaanslag nog een bedrag openstaat. Daarbij wordt aangesloten bij het inwonerschap van 
de dividendbetalende vennootschap volgens de nationale wet- en regelgeving. Nederland 
bewerkstelligt inwonerschap onder meer door de vestigingsplaatsfictie van artikel 7.5, zesde lid, 
van de Wet IB 2001. De vestigingsplaatsfictie is bij invoering om praktische redenen beperkt tot 
tien jaar. Een langere termijn was bovendien destijds niet functioneel, omdat de nationale 
wetgeving ten aanzien van conserverende belastingaanslagen het invorderingsrecht van Nederland 
over voordelen uit aanmerkelijk belang beperkt tot tien jaar. 
Het voorstel is om de tienjaarstermijn in de vestigingsplaatsfictie te vervangen door een 
termijn die loopt totdat de conserverende belastingaanslag (volledig) is voldaan. Deze wijziging 
van de vestigingsplaatsfictie vloeit logischerwijs voort uit de in dit wetsvoorstel opgenomen 
wijziging van de Invorderingswet 1990 (IW 1990) op grond waarvan conserverende 
belastingaanslagen opgelegd aan geëmigreerde aanmerkelijkbelanghouders niet meer louter door 
tijdsverloop van tien jaar worden kwijtgescholden. Voorts sluit deze wijziging aan bij het inmiddels 
door Nederland gevoerde verdragsbeleid om het Nederlandse voorbehoud over dividenden uit 
aanmerkelijk belang niet langer te beperken in de tijd, maar van toepassing te laten zijn zolang de 
1
conserverende belastingaanslag nog openstaat. Met de voorgestelde wijziging in de 
                                                
1
 Zie het op 19 april 2015 te Washington tot stand gekomen Verdrag tussen het Koninkrijk der Nederlanden en de Republiek Malawi tot 
het vermijden van dubbele belasting en het voorkomen van het ontgaan van belasting met betrekking tot belastingen naar het inkomen 
43
