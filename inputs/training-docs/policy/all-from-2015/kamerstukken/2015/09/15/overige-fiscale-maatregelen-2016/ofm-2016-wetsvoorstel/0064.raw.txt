van de Wet Vpb 1969. Hierbij geldt wel de voorwaarde dat in de staat waarin de 
surrogaatmoederentiteit is gevestigd, tevens de verplichting geldt tot het aanleveren van een 
landenrapport. Daarnaast moet tussen de staat waar de surrogaatmoederentiteit fiscaal inwoner is 
en Nederland, uiterlijk op het voor het indienen van het landenrapport geldende tijdstip, een 
overeenkomst van kracht zijn die voorziet in de automatische uitwisseling van landenrapporten. 
Voorts dient genoemde staat door de aldaar gevestigde groepsentiteit in kennis te zijn gesteld van 
het feit dat die groepsentiteit de surrogaatmoederentiteit is, en moet de Nederlandse inspecteur 
worden bericht over de identiteit en de fiscale vestigingsplaats van de rapporterende entiteit. Ten 
slotte is vereist dat de desbetreffende staat de Nederlandse inspecteur niet in kennis heeft gesteld 
van een systematische nalatigheid (en mag deze niet systematisch nalatig zijn in het uitwisselen 
van de landenrapporten). Indien aan deze voorwaarden wordt voldaan, vervalt dus de 
documentatieverplichting inzake het landenrapport voor de groepsentiteiten die fiscaal inwoner van 
Nederland zijn. 
In artikel 29c, vijfde lid, van de Wet Vpb 1969 is de vrijstelling voor het verstrekken van 
het landenrapport opgenomen voor groepsentiteiten van een multinationale groep die in het 
verslagjaar onmiddellijk voorafgaande aan het verslagjaar waarop het landenrapport betrekking 
zou hebben, minder dan € 750.000.000 aan geconsolideerde groepsopbrengsten heeft behaald. In 
het algemeen zal dat tot uiting komen in de geconsolideerde jaarrekening van die groep over het 
voorafgaande verslagjaar. 
 
Artikel 29d van de Wet Vpb 1969 
In artikel 29d van de Wet Vpb 1969 – dat aansluit bij “Article 3 Notification” van het CbC-
Model – wordt een notificatieplicht geregeld. Het eerste lid bepaalt dat een notificatieplicht geldt 
voor de in Nederland gevestigde groepsentiteit die wordt aangemerkt als de 
uiteindelijkemoederentiteit dan wel de surrogaatmoederentiteit. Is dit het geval, dan dient de 
inspecteur een notificatie hiervan te ontvangen uiterlijk op de laatste dag van het verslagjaar van 
de multinationale groep waartoe de entiteit behoort. Door middel van die notificatie weet de 
inspecteur dat hij de aangeleverde landenrapporten moet gaan uitwisselen met de andere 
betrokken staten. 
Wordt een in Nederland gevestigde groepsentiteit niet aangemerkt als de 
uiteindelijkemoederentiteit dan wel de surrogaatmoederentiteit, dan bepaalt het tweede lid dat de 
groepsentiteit de inspecteur – uiterlijk op de laatste dag van het verslagjaar van de multinationale 
groep waartoe de entiteit behoort – dient te berichten over welke groepsentiteit binnen de 
multinationale groep wel de rapporterende entiteit is en wat daarvan de fiscale vestigingsplaats is. 
De notificatieplicht geldt in beginsel dus voor alle groepsentiteiten. Indien er sprake is van een 
fiscale eenheid voor de heffing van vennootschapsbelasting, mag op praktische gronden worden 
volstaan met een notificatie door bijvoorbeeld de moedermaatschappij van de fiscale eenheid. 
 
Artikel 29e van de Wet Vpb 1969 
Artikel 29e van de Wet Vpb 1969 sluit aan bij “Article 4 Country-by-Country Report” van 
het CbC-Model en bevat een algemene bepaling voor de vorm en de inhoud van het landenrapport. 
In het eerste lid wordt een opsomming gegeven van de informatie die het landenrapport dient te 
bevatten. Het gaat voornamelijk om de wereldwijde winstverdeling van de multinationale groep 
38
