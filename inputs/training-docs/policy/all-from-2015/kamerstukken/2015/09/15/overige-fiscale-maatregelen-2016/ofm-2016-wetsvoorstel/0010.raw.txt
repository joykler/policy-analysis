3. Voor de toepassing van het tweede lid wordt onder een evenredig gedeelte verstaan: 
een gedeelte dat evenredig is aan de verhouding tussen de waarde in het economische verkeer ten 
tijde van de splitsing van de vermogensbestanddelen van de splitsende rechtspersoon die overgaan 
op de verkrijgende rechtspersoon en de waarde in het economische verkeer ten tijde van de 
splitsing van het gehele vermogen van de splitsende rechtspersoon. 
4. Ingeval de splitsende rechtspersoon in Nederland is gevestigd en de overgang onder 
algemene titel in het kader van een splitsing in overwegende mate is gericht op het ontgaan of 
uitstellen van belastingheffing, blijft het tweede lid, eerste en tweede volzin, buiten toepassing en 
wordt hetgeen bij de splitsing door een aandeelhouder als zodanig wordt genoten aangemerkt als 
een uitdeling van winst door de splitsende rechtspersoon.  
5. In geval van een overgang onder algemene titel in het kader van een fusie van een 
rechtspersoon wordt ten aanzien van alle aandeelhouders ten hoogste het bedrag van het op de 
aandelen in de verdwijnende rechtspersoon gestorte kapitaal aangemerkt als gestort kapitaal op de 
door de verkrijgende rechtspersonen in het kader van de fusie toegekende aandelen. Indien in het 
kader van de fusie een bijbetaling in contanten plaatsvindt, wordt voor de toepassing van de eerste 
volzin het op de aandelen in de verdwijnende rechtspersoon gestorte kapitaal verminderd met deze 
bijbetaling. In afwijking van de eerste en tweede volzin wordt, ingeval de verdwijnende 
rechtspersoon niet in Nederland is gevestigd, als gestort kapitaal op de door de verkrijgende 
rechtspersoon in het kader van de fusie toegekende aandelen aangemerkt de waarde in het 
economische verkeer van het vermogen dat als gevolg van de fusie overgaat op de verkrijgende 
rechtspersoon voor zover het vermogen niet bestaat uit aandelen in een in Nederland gevestigde 
vennootschap, tenzij de fusie in overwegende mate is gericht op het ontgaan of uitstellen van 
belastingheffing. 
6. Een aandelenruil, een splitsing en een fusie worden voor de toepassing van het eerste, 
tweede, vierde en vijfde lid, tenzij het tegendeel aannemelijk wordt gemaakt, geacht in 
overwegende mate te zijn gericht op het ontgaan of uitstellen van belastingheffing indien de 
aandelenruil, de splitsing, respectievelijk de fusie, niet plaatsvindt op grond van zakelijke 
overwegingen, zoals herstructurering of rationalisering van de actieve werkzaamheden van de bij 
de aandelenruil, de splitsing, respectievelijk de fusie, betrokken rechtspersonen. Bij een splitsing 
worden zakelijke overwegingen voorts niet aanwezig geacht indien de activa die bij de splitsing 
overgaan op de andere rechtspersoon hoofdzakelijk, onmiddellijk of middellijk, bestaan uit 
beleggingen, liquide middelen daaronder begrepen, of indien hetgeen bij de splitsende 
rechtspersoon achterblijft hoofdzakelijk, onmiddellijk of middellijk, bestaat uit beleggingen, tenzij 
de beleggingen die overgaan, respectievelijk achterblijven, geen afzondering van ingehouden winst 
representeren. 
7. De rechtspersoon die zekerheid wenst omtrent de vraag of een aandelenruil, een 
splitsing of een fusie in overwegende mate is gericht op het ontgaan of het uitstellen van 
belastingheffing, kan vóór de aandelenruil, de splitsing, respectievelijk de fusie, een verzoek 
indienen bij de inspecteur die daarop bij voor bezwaar vatbare beschikking beslist.
