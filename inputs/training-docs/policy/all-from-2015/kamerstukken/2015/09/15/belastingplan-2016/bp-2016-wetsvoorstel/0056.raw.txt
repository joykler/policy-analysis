veel huishoudens. Daarbij kan de maatregel bijdragen aan het wegwerken van de uit de crisis 
voortvloeiende onderwaterproblematiek en het verminderen van de financiële kwetsbaarheid van 
gezinnen.  
Voor 2020 is een evaluatie met betrekking tot de effectiviteit en doelmatigheid voorzien. Bij de 
evaluatie zal onder meer worden bekeken waar de schenking aan is besteed, en wat het effect van 
de schenking is op de hoogte van de macro-eigenwoningschuld. Tevens zal worden gekeken wie 
gebruikmaakt van de regeling (ouder kindrelaties; overige familieleden en derden) en tot welke 
bedragen, ook om te voorkomen dat er gebruikgemaakt wordt van ongewenste constructies. Tot 
slot zal worden bezien of de regeling budgettair blijft sporen met de geraamde derving van € 90 
miljoen. 
De verhoogde schenkingsvrijstellingen zijn eenmalige vrijstellingen. De hoofdregel is dat de 
verkrijger per schenker eenmaal in zijn leven van één van de regelingen gebruik kan maken. In 
2013 en 2014 is eenieder in de gelegenheid gesteld om eerdere schenkingen voor de eigen woning 
aan te vullen tot de voor die jaren geldende verhoogde vrijstelling van € 100 000. Op grond van 
het thans voorgestelde overgangsrecht gaat een vergelijkbare regeling ook gelden voor diegenen 
die in de kalenderjaren 2015 en 2016 gebruikmaken van de voor die jaren geldende verhoogde 
schenkingsvrijstelling voor de eigen woning van € 53.016 (bedrag 2016). Zij kunnen in de 
kalenderjaren 2017 en 2018 bij een schenking voor de eigen woning nog een vrijstelling toepassen 
tot het bedrag waarmee de met ingang van 2017 geldende vrijstelling voor de eigen woning de 
thans bestaande verhoogde vrijstelling van € 53.016 (bedrag 2016) te boven gaat. Het 
overgangsrecht wordt daarmee – in combinatie met de tijdelijke verhoogde vrijstelling in 2013 en 
2014 – zodanig vorm gegeven dat eenieder de mogelijkheid krijgt of heeft gehad om vrij van 
schenkbelasting te schenken tot een ton voor de eigen woning. 
 
9. Overig 
 
9.1. Betere aansluiting loonbelasting en inkomstenbelasting 
In het Belastingplan 2015 is het mogelijk gemaakt om in de zogenoemde tabel bijzondere 
beloningen de arbeidskorting te verwerken. Voor het jaar 2015 is van die mogelijkheid 
gebruikgemaakt door de inkomensafhankelijke afbouw van de arbeidskorting in die tabel te 
verwerken. Met ingang van 1 januari 2016 zal ook de inkomensafhankelijke opbouw van de 
arbeidskorting in de tabel bijzondere beloningen worden verwerkt. Dit heeft gevolgen voor 
werknemers met een inkomen tot circa € 20.000. Veel van deze werknemers kunnen het deel van 
de arbeidskorting dat wordt toegekend ter zake van bijzondere beloningen op dit moment niet 
direct in de loonbelasting realiseren, maar kunnen dat alleen via de inkomstenbelasting. Dat betreft 
ongeveer 1,1 miljoen werknemers die gedurende het jaar één werkgever hebben. De aanpassing 
van de tabel bijzondere beloningen zal zodanig worden vormgegeven dat dit aantal wordt 
teruggebracht tot ongeveer 230.000. Tegelijkertijd is het hierbij onvermijdelijk dat het aantal 
werknemers dat te maken krijgt met een te lage loonheffing beperkt stijgt van ongeveer 5000 naar 
ongeveer 25.000. De tabellen bevatten namelijk een zekere mate van grofheid waardoor een 
volledige aansluiting tussen de loonbelasting en de inkomstenbelasting niet haalbaar is. Na de 
eerste stap per 2015 – het verwerken van de afbouw van de arbeidskorting in de tabel bijzondere 
beloningen – wordt met deze tweede stap de aansluiting verder verbeterd. 
 
30
