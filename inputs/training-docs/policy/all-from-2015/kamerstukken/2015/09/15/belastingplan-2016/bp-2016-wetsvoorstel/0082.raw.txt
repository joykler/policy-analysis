kennisinstellingen blijft geborgd dat de S&O-afdrachtvermindering zich richt op het bevorderen van 
speur- en ontwikkelingswerk door private bedrijven. 
Met de in het eerste lid, onderdeel p, op te nemen definitie van speur- en 
ontwikkelingswerk komen, ten opzichte van de thans nog in het eerste lid, onderdeel n, 
opgenomen definitie, twee soorten werkzaamheden te vervallen waardoor hiervoor niet langer 
S&O-afdrachtvermindering kan worden verkregen. Het gaat hierbij allereerst om het uitvoeren van 
een systematisch opgezette analyse van de technische haalbaarheid (ATH) van het zelf verrichten 
van het speur- en ontwikkelingswerk en ten tweede om het uitvoeren van technisch onderzoek 
naar een substantiële wijziging van een productiemethode (bij productieprocessen) dan wel naar 
een modellering van processen (bij programmatuur). 
Bij ATH wordt niet de kern van het speur- en ontwikkelingswerk beoordeeld (technische 
nieuwheid), maar wordt de vraag beantwoord of het bedrijf aan technische vernieuwing kan gaan 
doen. Het blijkt in de praktijk dat projecten in een voorbereidingsfase blijven hangen (herhaalde 
analyses). Daarom is deze categorie niet altijd effectief en ook niet noodzakelijk gebleken om 
bedrijven aan te zetten tot technische vernieuwing. 
De categorie technisch onderzoek naar een substantiële wijziging van een 
productiemethode dan wel naar een modellering van processen, is in de praktijk lastig te hanteren. 
Het is vaak moeilijk te bepalen wat een significante verbetering (maar niet technische nieuwe 
aanpassing) van een productieproces of van programmatuur is. Ook maken de administratieve 
vereisten die gelden voor de projectadministratie, de bewijslast die op de S&O-inhoudingsplichtige 
of S&O-belastingplichtige rust en de verplichting om te komen tot een schriftelijk rapport of model 
deze categorie bewerkelijk voor zowel de S&O-inhoudingsplichtige of S&O-belastingplichtige als 
voor de Rijksdienst voor Ondernemend Nederland (RVO.nl). 
Speur- en ontwikkelingswerk dat onder de geïntegreerde regeling voor S&O-
afdrachtvermindering in aanmerking komt, wordt behoudens een redactionele aanpassing 
ongewijzigd gedefinieerd in het eerste lid, onderdeel p, onder 1° en 2°. Het moet dus direct en 
uitsluitend gericht zijn op technisch-wetenschappelijk onderzoek of op de ontwikkeling van voor de 
S&O-inhoudingsplichtige of S&O-belastingplichtige technisch nieuwe (onderdelen van) fysieke 
producten, (onderdelen van) fysieke productieprocessen of (onderdelen van) programmatuur. 
Daarbij blijft cruciaal dat de S&O-inhoudingsplichtige of S&O-belastingplichtige in een traject met 
technische onzekerheden werkt aan het oplossen van technische knelpunten en door middel van 
het zelf zoeken en bewijzen aantoont in hoeverre het werkingsprincipe van de oplossing in 
technische zin voldoet. 
In het eerste lid, onderdeel q, wordt een definitie van het begrip programmatuur 
opgenomen. In de afgelopen jaren – en zeker sinds de inwerkingtreding van de RDA – is er sprake 
van een groei van het aandeel aangevraagde projecten waarin de bouw van systemen centraal 
staat. Bij de introductie van de S&O-afdrachtvermindering is nadrukkelijk aangegeven dat de S&O-
afdrachtvermindering onder andere gericht is op de ontwikkeling van technisch nieuwe 
programmatuur en niet op het ontwerp van nieuwe systemen. Ondanks nieuwe 
ontwikkelmethodieken, tooling, codegeneratoren, (functionele) programmeertalen en toepassingen 
ligt de focus onveranderd op de eigen technische ontwikkeling door de aanvrager. De genoemde 
groei vraagt om een verduidelijking van de thans nog in het eerste lid, onderdeel o, opgenomen 
definitie. Op grond van de in het eerste lid, onderdeel q, op te nemen definitie is pas sprake van 
55
