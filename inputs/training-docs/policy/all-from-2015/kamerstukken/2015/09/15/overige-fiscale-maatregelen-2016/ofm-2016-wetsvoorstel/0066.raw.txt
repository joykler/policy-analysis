groepsentiteit ook gehouden desgevraagd het groepsdossier en het lokale dossier aan de 
inspecteur te verstrekken. 
Zoals hiervoor bij de toelichting op artikel 29e van de Wet Vpb 1969 is aangegeven, wordt 
in artikel 29g, eerste lid, van de Wet Vpb 1969 verder bepaald dat het groepsdossier en het lokale 
dossier in de Nederlandse of in de Engelse taal mogen worden opgesteld. 
Artikel 29g, tweede lid, van de Wet Vpb 1969 regelt wat het groepsdossier dient te 
bevatten. Het groepsdossier behoort een overzicht te geven van de onderneming van de 
multinationale groep, inclusief de aard van haar bedrijfsactiviteiten, haar algehele 
verrekenprijsgedragslijn en haar wereldwijde allocatie van inkomen en economische activiteiten, dit 
om belastingadministraties te ondersteunen bij de beoordeling van de aanwezigheid van een 
substantieel verrekenprijsrisico. Het groepsdossier betreft onder meer de informatie inzake de 
organisatiestructuur, de beschrijving van de bedrijfsactiviteiten, de immateriële zaken, de 
financiële activiteiten binnen de groep, alsmede de financiële en belastingpositie van de 
multinationale groep. Het groepsdossier bevat ook lijsten van belangrijke overeenkomsten, 
immateriële zaken en transacties. Bij ministeriële regeling worden nadere regels gesteld over de 
vorm en inhoud van het groepsdossier. Daarbij wordt aangesloten bij bijlage I bij hoofdstuk V van 
het OESO-rapport “Guidance on Transfer Pricing Documentation and Country-by-Country 
Reporting”. 
In artikel 29g, derde lid, van de Wet Vpb 1969 wordt geregeld welke informatie in het 
lokale dossier moet zijn opgenomen. Het lokale dossier dient informatie te bevatten die relevant is 
voor de verrekenprijsanalyse met betrekking tot transacties tussen een belastingplichtige en een 
gelieerd lichaam in een andere staat en die helpt te onderbouwen dat aan artikel 8b van de Wet 
Vpb 1969 wordt voldaan alsmede informatie die de zakelijke winstallocatie aan vaste inrichtingen 
onderbouwt. De informatie omvat mede de relevante financiële informatie met betrekking tot die 
specifieke transacties, een vergelijkbaarheidsanalyse, alsmede de selectie en toepassing van de 
meest geschikte verrekenprijsmethode. Wanneer aan een vereiste tot het opnemen van informatie 
in het lokale dossier kan worden voldaan door een specifieke kruisverwijzing naar informatie in het 
groepsdossier, is zo’n kruisverwijzing voldoende. De documentatie dient derhalve de gehanteerde 
prijzen te onderbouwen. Op basis van de informatie kan de Belastingdienst beter controleren of 
aan artikel 8b van de Wet Vpb 1969 wordt voldaan. Bij ministeriële regeling worden nadere regels 
gesteld over de vorm en inhoud van het lokale dossier. Daarbij wordt aangesloten bij bijlage II bij 
hoofdstuk V van het OESO-rapport “Guidance on Transfer Pricing Documentation and Country-by-
Country Reporting”.  
De verplichtingen aangaande het groepsdossier en het lokale dossier, bedoeld in het eerste 
lid, gelden voor een multinationale groep die, in het verslagjaar dat onmiddellijk voorafgaat aan 
het jaar waarop de aangifte betrekking heeft, een totaal van ten minste € 50.000.000 aan 
geconsolideerde groepsopbrengsten heeft behaald. In het algemeen zal dat tot uiting komen in de 
geconsolideerde jaarrekening van die groep inzake het voorafgaande verslagjaar. 
 
Artikel 29h van de Wet Vpb 1969 
Zoals hiervoor al is aangegeven, sluit hoofdstuk VIIa van de Wet Vpb 1969 aan bij de 
systematiek van de modelwetgeving van de OESO. Deze modelwetgeving bevat geen bepalingen 
aangaande op te leggen sancties indien de rapporterende entiteit niet voldoet aan de 
40
