toegerekend kunnen krijgen dan een inwoner met alleen een vakantiehuis in Nederland met een 
nettowaarde van € 100.000 (en geen ander box 3-vermogen). Ondanks het feit dat dit verschil 
vanuit de ratio van de vermogensklassen en de onderliggende vermogensmix wellicht te 
verdedigen is, bestaat het reële risico dat dit Europeesrechtelijk niet houdbaar is. Daarom zal voor 
buitenlandse belastingplichtigen met een bepaald box 3-vermogen in Nederland hetzelfde 
forfaitaire rendement worden toegepast als voor binnenlandse belastingplichtigen met een even 
groot box 3-vermogen. Dit forfaitaire rendement is dus mede gebaseerd op de aanwezigheid van 
spaartegoeden, aandelen en obligaties, die niet tot het box 3-vermogen van buitenlandse 
belastingplichtigen behoren. 
 
4.6. Complexiteit 
Het voorgestelde systeem is voor de Belastingdienst, vanwege het forfaitaire karakter, nog steeds 
goed uitvoerbaar. Wel wordt de berekening van de in box 3 verschuldigde belasting 
ontegenzeggelijk complexer. Immers, in plaats van een constante voet van 1,2%, komt er een 
schijvensysteem met verschillende, ieder jaar te herijken tarieven. Voor de computer is het  
sommetje geen probleem. Voor de Belastingdienst is wezenlijk dat de vaststelling van de 
verschuldigde belasting nog steeds voor een belangrijk deel blijft gebaseerd op gegevens die de 
Belastingdienst al heeft, dat geen wezenlijk nieuwe informatiestromen op gang hoeven te worden 
gebracht en dat geen aanvullende persoonlijke omstandigheden hoeven te worden meegewogen. 
Ook de verwerking in de VIA vraagt weliswaar meer cijferopstellingen, maar blijft goed 
uitvoerbaar. Voor belastingplichtigen verandert er praktisch gezien niet veel. Tot slot blijft sprake 
van slechts een beperkt risico op arbitrage en grondslagerosie. Dit neemt niet weg dat 
belastingontwijkend gedrag, waarbij de randen van het stelsel worden opgezocht, ook na deze 
wetswijziging permanent wordt gemonitord. 
 
4.7. Onderzochte alternatieven 
Behalve naar een belastingheffing over het werkelijk door de belastingplichtige behaalde 
rendement, waar de bijlage uitgebreid op ingaat, is ook gekeken naar een systeem met een 
forfaitair rendement per vermogenstitel die de belastingplichtige daadwerkelijk bezit. Dit zou in 
beginsel beter aansluiten op de individuele situatie dan de gemiddelde vermogensmix. Hiervoor is 
echter niet gekozen, omdat het zou leiden tot arbitrage. Door vlak voor de peildatum (1 januari) 
vermogenstitels met een hoog rendement tijdelijk om te zetten in vermogenstitels met een laag 
rendement, zou de verschuldigde belasting (fors) worden beperkt. Het (her)introduceren van 
meerdere peildata per jaar om dit te bestrijden zou deze problematiek niet kunnen voorkomen en 
is bovendien onwenselijk. Bij meerdere peildata zouden de banken en andere financiële instellingen 
evenzoveel keren extra gegevens moeten verzamelen en aanreiken en kan de Belastingdienst de 
gegevens bovendien niet tijdig voorinvullen in de aangiften. Om laatstgenoemde reden is in 2011 
ook overgestapt op één peildatum (1 januari) en is de tot dan toe gehanteerde 
tweepeildatumsystematiek (1 januari en 31 december) verlaten. Ook zou het introduceren van 
meerdere peildata per jaar geen oplossing bieden voor het te verwachten effect dat 
belastingplichtigen de grenzen gaan opzoeken van de verschillende vermogenstitels met speciaal 
daarop afgestemde hybride (financiële) producten. Voorts zouden de verschillende vermogenstitels 
wettelijk moeten worden afgebakend en door de Belastingdienst worden onderscheiden, hetgeen 
 
19
