landenrapport en andere gegevens die moeten worden verstrekt ten behoeve van de 
(automatische) internationale gegevensuitwisseling. Op het niet-nakomen van de verplichtingen 
gegevens te verstrekken ten behoeve van de internationale gegevensuitwisseling staat zowel een 
strafrechtelijke als een bestuursrechtelijke sanctie, welke sancties in dit wetsvoorstel worden 
aangevuld en geharmoniseerd. Dit alles overziende, stelt het kabinet voor om op het opzettelijk of 
grof schuldig niet-nakomen van de verplichtingen van artikel 29c van de Wet Vpb 1969 tevens een 
bestuursrechtelijke boete te stellen.  
De voorgestelde bestuurlijke boete op het opzettelijk of grof schuldig niet-nakomen van de 
verplichtingen inzake het landenrapport wordt opgenomen in artikel 29h, eerste lid, van de Wet 
Vpb 1969. Voor de hoogte is aangesloten bij de geldboete bij strafvervolging wegens het 
opzettelijk niet-voeren van een administratie volgens de daaraan bij of krachtens de belastingwet 
te stellen eisen en de in dit wetsvoorstel opgenomen bestuurlijke boete bij het niet-nakomen van 
de verplichtingen ten behoeve van de internationale gegevensuitwisseling. De termijn voor het 
opleggen van de voorgestelde bestuurlijke boete stemt overeen met de termijn die bij andere 
fiscale vergrijpboetes gebruikelijk is, namelijk vijf jaar in dit geval te rekenen vanaf het einde van 
het kalenderjaar waarin de verplichting is ontstaan. Die verplichting ontstaat op grond van artikel 
29c, eerste lid, van de Wet Vpb 1969 binnen twaalf maanden na de laatste dag van het 
desbetreffende verslagjaar. Voor het overige zijn uiteraard de bepalingen van de titels 5.1 (deels) 
en 5.4 (geheel) van de Algemene wet bestuursrecht (Awb) en van hoofdstuk VIIIA, afdeling 2, van 
de AWR op deze bestuurlijke boete van toepassing. 
 
Artikel IV 
 
Artikel IV (artikel 3a van de Wet op de dividendbelasting 1965) 
 
Artikel 3a van de Wet op de dividendbelasting 1965 (Wet DB 1965) bevat regels voor de 
vaststelling van de hoogte van het gestorte kapitaal bij een aandelenruil, een juridische splitsing en 
een juridische fusie. Genoemd artikel 3a heeft als doel te voorkomen dat als gevolg van een fusie 
of splitsing de dividendbelastingclaim op de nog niet uitgekeerde winstreserves verloren gaat. 
Daartoe regelt dit artikel dat ter zake van de uitgereikte of toegekende aandelen slechts als fiscaal 
erkend kapitaal wordt aangemerkt het gestorte kapitaal op de vóór de fusie of splitsing aanwezige 
aandelen. Voor zover de waarde in het economische verkeer van wat ter zake van de uitreiking of 
toekenning van aandelen is ingebracht, hoger is dan het oorspronkelijk gestorte kapitaal, is sprake 
van fiscaal niet-erkend kapitaal. 
Voor een grensoverschrijdende aandelenruil kent artikel 3a, eerste lid, van de Wet DB 1965 
een afwijkende regeling (step up), waardoor geen Nederlandse dividendbelastingclaim op 
bestaande buitenlandse winstreserves ontstaat (waar deze voor de aandelenruil ook al niet 
bestond). Het gaat hierbij om een grensoverschrijdende aandelenruil waarbij de aandelen in een in 
het buitenland gevestigde vennootschap worden ingebracht in een Nederlandse vennootschap 
tegen uitreiking van aandelen. Door deze bepaling wordt bij een grensoverschrijdende aandelenruil 
als fiscaal erkend kapitaal van de nieuwe aandelen niet aangemerkt het gestorte kapitaal op de 
oude aandelen, maar wordt de waarde in het economische verkeer van de ingebrachte aandelen 
ten tijde van de storting in aanmerking genomen.  
42
