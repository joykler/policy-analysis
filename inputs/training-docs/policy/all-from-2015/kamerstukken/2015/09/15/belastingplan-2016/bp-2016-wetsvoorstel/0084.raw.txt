In dit verband is nog van belang dat niet alle kosten in aanmerking komen voor de S&O-
afdrachtvermindering. Kosten of uitgaven mogen niet in een eerdere S&O-verklaring zijn 
meegenomen. Ook is het uiteraard niet de bedoeling dat een uitgave later ook als kostenpost 
wordt opgevoerd. Omdat uitgaven voor de S&O-afdrachtvermindering in aanmerking komen, ligt 
het voor de hand afschrijvingen niet voor de S&O-afdrachtvermindering in aanmerking te nemen, 
omdat dit de facto zou resulteren in een dubbeltelling. 
Kosten die afhankelijk van het S&O wel zouden kunnen kwalificeren zijn de kosten die 
verband houden met de: 
- aanschaf van verbruiksgoederen, materialen en grondstoffen voor het doen van 
proeven of het maken van proefbatches; 
- aanschaf van materialen en onderdelen voor het zelf vervaardigen van prototypes in 
het kader van een eigen ontwikkelingsproject; 
- kosten voor het laten vervaardigen van prototypes door derden, zijnde de realisatie van 
het werkingsprincipe zonder gebruikswaarde, in het kader van een eigen 
ontwikkelingsproject; 
- aanschaf van licenties voor specifieke softwarepaketten of ICT-tools die noodzakelijk 
zijn in het kader van een eigen S&O-project;  
- kosten voor het doen van metingen aan of het testen van prototypes in het kader van 
een eigen S&O-project; en 
- kosten van huur of lease van apparatuur van derden die noodzakelijk zijn in het kader 
van een eigen S&O-project. 
 
Kosten die niet in aanmerking komen voor de S&O-afdrachtvermindering – omdat deze niet 
direct toerekenbaar zijn aan S&O-activiteiten – zijn onder meer: 
- kosten van de leaseauto voor de R&D-directeur; 
- overheadkosten voor zover niet direct toerekenbaar en uitsluitend dienstbaar aan S&O; 
- licenties voor softwarepaketten die voor algemeen bedrijfsgebruik zijn bedoeld; 
- abonnementen op kranten en tijdschriften; en 
- kosten voor opleidingen of kosten voor beurs- en congresbezoeken. 
 
Bij uitgaven gaat het om de verwerving van bedrijfsmiddelen. Niet elke aanschaf van een 
bedrijfsmiddel classificeert als uitgave voor de S&O-afdrachtvermindering. Het moet gaan om 
betaalde, nieuwe en niet eerder gebruikte bedrijfsmiddelen. Ook moet het gaan om 
bedrijfsmiddelen die dienstbaar zijn aan eigen S&O. Door te eisen dat het gaat om nieuw 
vervaardigde bedrijfsmiddelen die niet eerder zijn gebruikt wordt voorkomen dat voor dezelfde 
bedrijfsmiddelen naar verloop van tijd meerdere malen S&O-afdrachtvermindering kan worden 
ontvangen. 
 
Evenals voor de kosten is er ook voor de uitgaven voor gekozen een beperkt aantal 
categorieën uitgaven uit te sluiten. Uitgaven die afhankelijk van het S&O wel kunnen kwalificeren 
zijn: 
- (delen van) gebouwen direct en uitsluitend dienstbaar aan S&O-werkzaamheden; 
- apparatuur of instrumenten specifiek bedoeld voor speur- en ontwikkelingswerk; 
57
