roep om een volgende stap zal dan ook blijven bestaan. Het kabinet ziet deze stap dan ook niet a 
priori als een eindstation. Uiteraard zal de uitvoerbaarheid ook bij toekomstige afwegingen een 
belangrijke rol blijven spelen. 
 
De in dit wetsvoorstel opgenomen differentiatie van het forfaitaire rendement op sparen en op 
beleggen komt tegemoet aan de genoemde ontwikkeling dat een rendement van 4% voor het 
totale box 3-vermogen nog steeds dicht wordt benaderd, maar het rendement op spaargeld sinds 
enige tijd ruim beneden de 4% ligt. Ook met deze differentiatie is het mogelijk om de eenvoud en 
het beperkte risico op belastingontwijking in box 3 zo veel mogelijk te behouden. Het kabinet wil 
dit bewerkstelligen door het forfaitaire rendement voortaan te baseren op de gemiddelde verdeling 
van het box 3-vermogen over spaargeld en beleggingen (de vermogensmix) in combinatie met een 
in het verleden in de markt gerealiseerd rendement op beide componenten. Zowel het rendement 
op het spaardeel als op het beleggingsdeel wordt jaarlijks aangepast aan de hand van de meest 
actueel beschikbare gegevens. Er wordt dus niet gedifferentieerd naar de vermogenstitels die een 
belastingplichtige daadwerkelijk bezit, maar naar een gemiddelde vermogensverdeling over sparen 
en beleggen. Deze gemiddelde vermogensmix is gebaseerd op de belastingaangiften en wordt 
periodiek geëvalueerd, voor het eerst tegelijk met de evaluatie van het nieuwe systeem drie jaar 
na inwerkingtreding en vervolgens elke vijf jaar. Het kabinet handhaaft het vlakke tarief van 30%, 
ongeacht de vermogenstitel of de omvang van het vermogen. Het kabinet verhoogt het heffingvrije 
vermogen met ingang van 2017 naar € 25.000 per persoon (bedrag 2015: € 21.330). Dit zorgt 
ervoor dat het aantal personen dat geen box 3-heffing verschuldigd is toeneemt met 240.000 
(150.000 huishoudens). De eenvoud van het forfaitaire systeem blijft met dit voorstel behouden, 
terwijl beter wordt aangesloten bij de in de voorafgaande jaren gemiddeld door belastingbetalers in 
de markt behaalde rendementen. 
 
Hierna wordt eerst ingegaan op de gemiddelde verdeling van de rendementsgrondslag (het box 3-
vermogen) over de verschillende vermogenstitels en op de behaalde marktrendementen op die 
vermogenstitels. Daarna wordt het voorstel voor box 3 toegelicht. 
 
4.2. Samenstelling box 3-vermogen en rendementen 
De opbouw van het box 3-vermogen en het aantal belastingplichtigen dat box 3-heffing betaalt 
staan in tabel 6 voor het totale box 3-vermogen en vervolgens onderscheiden naar drie 
vermogensklassen, namelijk € 0 tot € 100.000, € 100.000 tot € 1 miljoen en meer dan € 1 miljoen. 
Het totale box 3-vermogen bedraagt € 423 miljard. Voor de berekening van de belasting gaat hier 
in totaal € 71 miljard heffingvrij vermogen van af. Er zijn 3,4 miljoen belastingplichtigen (2,1 
miljoen huishoudens) die box 3-heffing betalen, waarvan ruim 2,4 miljoen met een vermogen 
minder dan € 100.000. Samen betalen zij ruim € 4 miljard box 3-heffing. Dit is gemiddeld € 1250 
per persoon. Ongeveer 75% van de in totaal circa 13,6 miljoen loon- en 
inkomstenbelastingbetalers heeft een vermogen dat niet uitkomt boven het heffingvrije vermogen 
en is dus geen belasting in box 3 verschuldigd. De box 3-heffing raakt dus ongeveer 25% van de 
loon- en inkomstenbelastingbetalers (27% van de Nederlandse huishoudens). 
  
 
11
