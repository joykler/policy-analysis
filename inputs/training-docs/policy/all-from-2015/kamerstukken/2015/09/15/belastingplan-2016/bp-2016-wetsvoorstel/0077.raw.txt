Artikel 10.6bis - Herijking percentage 
Het voorgestelde artikel 10.6bis van de Wet IB 2001 voorziet erin dat het percentage dat 
geldt voor rendementsklasse I en het percentage dat geldt voor rendementsklasse II in de 
vermogensrendementsheffing elk jaar worden herijkt. 
Het eerste lid bepaalt op welke manier het percentage dat geldt voor rendementsklasse I 
jaarlijks wordt herijkt. Dit percentage is samengesteld uit het gewogen gemiddelde 
rentepercentage op spaargeld verminderd met het gewogen gemiddelde rentepercentage op 
schulden. Het gemiddelde rentepercentage op spaargeld wordt gesteld op het gemiddelde van de 
rentestand op deposito’s van huishoudens met een opzegtermijn van minder dan drie maanden, 
zoals gepubliceerd door De Nederlandsche Bank, waarbij de vijf kalenderjaren in aanmerking 
worden genomen die volgen op het kalenderjaar dat zeven jaar voorafgaat aan het kalenderjaar. 
Hierdoor worden de vijf meest actuele jaren gebruikt waarvan de gegevens beschikbaar zijn. Het 
gemiddelde rentepercentage op schulden wordt gesteld op het gemiddelde rentepercentage op 
spaargeld met een opslag van 0,1 procentpunt. 
Bij het bepalen van het rendement van het nettospaargeld weegt het gemiddelde 
rentepercentage op spaargeld voor 131% mee en het gemiddelde rentepercentage op schulden 
voor 31%. De onderlinge weging komt voort uit de omvang van het spaargeld en de omvang van 
de schulden binnen de veronderstelde gemiddelde vermogensmix. 
Het tweede lid bepaalt op welke manier het percentage dat geldt voor rendementsklasse II 
jaarlijks wordt herijkt. Dit percentage bestaat uit het gewogen gemiddelde van het 
langetermijnrendement op onroerende zaken, het langetermijnrendement op aandelen en het 
langetermijnrendement op obligaties. Hierbij weegt het langetermijnrendement op onroerende 
zaken voor 53%, op aandelen voor 33% en op obligaties voor 14% mee. Deze percentages zijn 
afgeleid van het relatieve gewicht van onroerende zaken, aandelen, obligaties en andere 
vermogenstitels binnen de categorieën die vallen onder rendementsklasse II. Voor onroerende 
zaken is dit 45%, voor aandelen 28%, voor obligaties 12% en voor andere vermogenstitels 15%. 
Voor de andere vermogenstitels is bij het bepalen van het rendement het gewogen gemiddelde 
genomen van onroerende zaken, aandelen en obligaties in dezelfde verhouding als hiervoor 
beschreven. Daarom is de weging van deze categorie meegenomen in de weging voor de andere 
categorieën. 
De langetermijnrendementen op onroerende zaken, aandelen en obligaties worden bepaald 
aan de hand van het derde, vierde en vijfde lid.  
Van alle drie de vermogenstitels wordt jaarlijks het nieuwe langetermijnrendement 
vastgesteld op het meetkundige gemiddelde van het langetermijnrendement zoals dat geldt voor 
het voorafgaande kalenderjaar, waarbij dit langetermijnrendement veertienmaal wordt ingewogen, 
en het rendement van het jaar dat twee jaar voorafgaat aan het kalenderjaar, waarbij dit 
rendement eenmaal wordt ingewogen. Het jaar dat twee jaar voorafgaat aan het kalenderjaar is 
het recentste jaar waarvan de gegevens beschikbaar zijn. In formulevorm luidt de berekening als 
volgt: 
  
50
