Voor zover de uitwisseling plaatsvindt met andere lidstaten valt deze onder de waarborgen van 
15
Richtlijn 1995/46/EU (de privacyrichtlijn). De uitwisseling met landen buiten de EU vindt plaats 
op grond van het WABB-verdrag en belastingverdragen. In de MCAA zijn nadere afspraken 
gemaakt omtrent de uitwisseling. Zoals in paragraaf 2 is aangegeven, betekent de ondertekening 
van de MCAA nog niet dat er ook daadwerkelijk tot inlichtingenuitwisseling wordt overgegaan. 
Daartoe moeten de landen, zoals eveneens in paragraaf 2 is aangegeven, ook aan bepaalde 
voorwaarden voldoen. Zo zal Nederland geen gegevens en inlichtingen gaan uitwisselen met landen 
die niet over een adequaat beschermingsniveau beschikken.  
5.3 Artikel 8 EVRM  
5.3.1 Algemeen 
Artikel 8, eerste lid, van het EVRM bevat het recht op respect voor het privéleven. Dit recht is niet 
absoluut. Ingevolge artikel 8, tweede lid, van het EVRM is een inmenging in dit recht 
gerechtvaardigd wanneer de inmenging bij de wet is voorzien en in een democratische samenleving 
noodzakelijk is in het belang van de nationale veiligheid, de openbare veiligheid of het economisch 
welzijn van het land, het voorkomen van wanordelijkheden en strafbare feiten, de bescherming van 
de gezondheid of de goede zeden of voor de bescherming van de rechten en vrijheden van 
anderen. De eis dat de inmenging “bij de wet is voorzien” houdt in dat sprake is van een wettelijke 
basis. Aan deze eis kan ook zijn voldaan wanneer sprake is van bijvoorbeeld gedelegeerde 
regelgeving. Belangrijk is dat de inmenging voor de burger kenbaar en voorzienbaar is. De 
wettelijke regeling dient bovendien afdoende waarborgen te bevatten teneinde willekeur en 
misbruik te vermijden. Een inmenging is noodzakelijk, wanneer sprake is van een dringende 
maatschappelijke behoefte («pressing social need») daartoe. Voorts dient te zijn voldaan aan de 
voorwaarden van proportionaliteit (de inbreuk op de belangen van de bij de verwerking van 
persoonsgegevens betrokkene mag niet onevenredig zijn in verhouding tot het met de verwerking 
te dienen doel) en subsidiariteit (het doel waarvoor de persoonsgegevens worden verwerkt, dient 
in redelijkheid niet op een andere, voor de bij de verwerking van persoonsgegevens betrokkene 
minder nadelige wijze te kunnen worden bereikt). Toetsing aan deze eisen levert het volgende 
beeld op. 
5.3.2 Doel en aard van inmenging  
Met de toenemende internationalisering is grensoverschrijdende belastingfraude en 
belastingontduiking in de afgelopen jaren een steeds groter probleem geworden. Niet-aangegeven 
en daardoor onbelaste inkomsten leiden tot een aanzienlijke derving van nationale 
belastingopbrengsten. Maatschappelijke ontwrichting dreigt als omvangrijke fraude en ontduiking 
niet kunnen worden bestreden. De noodzaak belastingfraude en belastingontduiking tegen te gaan 
is met de verdergaande globalisering enkel toegenomen. Het voorkomen, opsporen en vervolgen 
van criminaliteit, waartoe ook belastingfraude en –ontduiking behoren, is een van de in artikel 8 
van het EVRM opgesomde legitieme doelen op grond waarvan een inbreuk kan worden 
gerechtvaardigd.  
                                                
15 
Richtlijn 95/46/EG van het Europees Parlement en de Raad van 24 oktober 1995 betreffende de bescherming van natuurlijke personen 
in verband met de verwerking van persoonsgegevens en betreffende het vrije verkeer van die gegevens (PbEG 1995, L 281).
