Richtlijn 2014/107/EU is onder meer om grensoverschrijdende belastingfraude en 
belastingontduiking tegen te gaan. Door de implementatie van Richtlijn 2014/107/EU in de WIB via 
dit wetsvoorstel, dienen het wetsvoorstel en de gegevensverwerkingen die naar aanleiding daarvan 
zullen plaatsvinden eenzelfde doel. De gegevensuitwisseling met landen buiten de EU vindt plaats 
op grond van het WABB-verdrag of bilaterale belastingverdragen, en dient eveneens dat doel.  
Persoonsgegevens mogen volgens de Wbp slechts worden verwerkt indien een van de in artikel 8 
van de Wbp limitatief opgesomde verwerkingsgronden van toepassing is. Ingevolge artikel 8, 
onderdeel c, van de Wbp mogen persoonsgegevens worden verwerkt indien de 
gegevensverwerking noodzakelijk is om een wettelijke verplichting na te komen. Dit wetsvoorstel 
bevat de vereiste wettelijke grondslag voor de gegevensverwerking door de financiële instellingen 
en de verstrekking van die gegevens door de financiële instellingen aan de Belastingdienst 
(stromen A en B hierboven). Op grond van de bepalingen in dit wetvoorstel worden de Nederlandse 
financiële instellingen immers wettelijk verplicht om aan de hand van de identificatie- en 
rapportagevoorschriften vast te stellen wat het woonland van hun rekeninghouders is, bepaalde 
gegevens te verzamelen en (een deel van) deze gegevens aan de Belastingdienst te verstrekken. 
Tot deze gegevens behoort ook het fiscale identificatienummer. Eén van de gegevensverwerkingen 
die onder de verantwoordelijkheid van de financiële instellingen kan plaatsvinden, valt niet terug te 
voeren op een wettelijke verplichting. Dat betreft de situatie waarin de financiële instelling de 
woonstaat vastlegt van een bestaande rekeninghouder die niet in een CRS-land woont. Het kabinet 
ondersteunt de aanname dat de hiermee gepaard gaande verwerking van persoonsgegevens gelet 
op het bepaalde in artikel 8, onderdeel f, van de Wbp noodzakelijk is voor de behartiging van het 
gerechtvaardigde belang van de financiële instelling (zie ook hiervoor in paragraaf 5.3.3.2). De 
basis voor de gegevensverwerking door de Belastingdienst en de uitwisseling daarvan met andere 
CRS-landen is gelegen in artikel 8, onderdelen c en e, van de Wbp. In elk geval verwerkt de 
Belastingdienst de onderhavige persoonsgegevens voor de goede vervulling van zijn 
publiekrechtelijke taak. Daarnaast vindt de inlichtingenuitwisseling met landen binnen de EU plaats 
op basis van een wettelijk voorschrift. De inlichtingenuitwisseling met landen buiten de EU vindt 
plaats op basis van het WABB-verdrag of een bilateraal belastingverdrag. 
De Wbp schrijft in artikel 10 voor dat persoonsgegevens niet langer mogen worden bewaard dan 
noodzakelijk is voor de doeleinden waarvoor zij zijn verzameld of worden gebruikt. CRS-gegevens 
zullen niet langer worden bewaard dan noodzakelijk is. Voor de verschillende gegevensstromen 
gelden daarbij andere normen. Waar het gaat om gegevens die de Belastingdienst verkrijgt uit het 
buitenland met betrekking tot een binnenlandse belastingplichtige, zal de relevante informatie in 
het klantdossier terechtkomen en gelden de gebruikelijke bewaartermijnen, die overeenkomstig de 
16
bepalingen in de Archiefwet bekend worden gemaakt. Voor zover het gaat om gegevens die 
worden uitgewisseld met andere belastingdiensten, zal in dit verband worden aangesloten bij de 
bewaartermijnen voor bestaande, vergelijkbare gegevensstromen, zoals de gegevensuitwisseling 
ingevolge Richtlijn 2003/48/EG en de FATCA.  
De persoonsgegevens dienen voorts, gelet op de doeleinden waarvoor ze worden verzameld en 
verwerkt, ter zake dienend en niet bovenmatig te zijn (artikel 11, eerste lid, van de Wbp). De 
                                                
16
 Vaststelling selectielijst Belastingdienst voor de belastingregio’s en fiscale processen vanaf 2007 (Stcrt. 2012, 3159).   
17
