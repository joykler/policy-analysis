belanghebbende(n) worden doorgegeven. Deze situaties worden besproken in onderdeel 13 van 
het OESO-commentaar op bijlage I, sectie I, onderdeel A, onder 4, van Richtlijn 2011/16/EU. 
Het voorgestelde artikel 10b, tweede lid, van de WIB schrijft voor dat een rapporterende financiële 
instelling bij het rapporteren van het saldo of de waarde van de rekening aangeeft in welke valuta 
dat bedrag is uitgedrukt. Als het saldo of de waarde van een rekening in verschillende valuta is 
uitgedrukt, mag de rapporterende financiële instelling kiezen welke valuta zij rapporteert.  
Het voorgestelde artikel 10b, derde lid, van de WIB bevat een delegatiegrondslag op basis waarvan 
bij of krachtens algemene maatregel van bestuur regels worden gesteld omtrent het uiterste 
tijdstip en de wijze waarop de in artikel 10b, eerste lid, van de WIB bedoelde gegevens en 
inlichtingen aan de Belastingdienst dienen te worden verstrekt. Voor het tijdstip van aanlevering 
van de gegevens door de rapporterende financiële instellingen aan de Belastingdienst zal uit 
praktische overwegingen (zo veel mogelijk) aansluiting worden gezocht bij de reeds bestaande 
gegevensstromen. 
Artikel 10c 
Het voorgestelde artikel 10c van de WIB schrijft voor welke aanvullende gegevens en inlichtingen 
een rapporterende financiële instelling, naast de gegevens en inlichtingen die worden genoemd in 
het voorgestelde artikel 10b van de WIB, ter zake van elke bij haar aangehouden te rapporteren 
rekeningen moet verstrekken. In het geval de te rapporteren rekening een bewaarrekening betreft, 
moet de rapporterende financiële instelling op grond van eerstgenoemd artikel tevens verstrekken:  
1. het op of ter zake van die rekening gestorte of bijgeschreven totale brutobedrag aan rente, het 
totale brutobedrag aan dividenden en het totale brutobedrag aan overige inkomsten die zijn 
gegenereerd met betrekking tot de activa op de rekening gedurende het kalenderjaar of andere 
relevante periode waarover wordt gerapporteerd; en 
2. de totale bruto-opbrengsten die als gevolg van de verkoop, terugbetaling of afkoop van 
financiële activa zijn gestort of bijgeschreven op die rekening gedurende het kalenderjaar of andere 
relevante periode waarover wordt gerapporteerd, waarbij de rapporterende financiële instelling ter 
zake van die financiële activa voor de rekeninghouder optrad als bewaarder, makelaar, 
vertegenwoordiger of anderszins als gevolmachtigde.   
Op het begrip ‘overige inkomsten’ als bedoeld onder 1 hiervoor, wordt ingegaan in onderdeel 16 
van het OESO-commentaar op bijlage I, sectie I, onderdeel A, onder 5, onderdeel a, van Richtlijn 
2011/16/EU. Op de ‘bruto-opbrengsten’ die zijn bedoeld onder 2 hiervoor, wordt ingegaan in de 
onderdelen 17 tot en met 20 van het OESO-commentaar op bijlage I, sectie I, onderdeel A, onder 
5, onderdeel b, van Richtlijn 2011/16/EU. 
In het geval de te rapporteren rekening een depositorekening betreft, moet de rapporterende 
financiële instelling volgens het voorstelde artikel 10c, eerste lid, onderdeel b, van de WIB tevens 
rapporteren het totale brutobedrag aan rente dat is gestort of bijgeschreven op die rekening 
gedurende het kalenderjaar of andere relevante periode waarover gerapporteerd dient te worden.
