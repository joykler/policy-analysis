zouden bovendien ook aanzienlijk en onevenredig worden verhoogd als de persoonsgegevens van 
nieuwe rekeninghouders die niet in een CRS-land wonen niet zouden mogen worden verwerkt.  
In de eigen verklaring zal aan alle nieuwe rekeninghouders worden gevraagd naar de fiscale 
woonstaat. Wettelijk zal worden voorgeschreven dat op de eigen verklaring het fiscale 
identificatienummer moet worden vermeld. Het fiscale identificatienummer is bij uitstek geschikt 
om de juiste gegevens aan de juiste belastingplichtige te koppelen.  
Het verplicht invullen van dit nummer geldt niet alleen voor rekeninghouders die in een CRS-land 
wonen, maar ook voor rekeninghouders die aangeven fiscaal inwoner van een ander land dan een 
CRS-land te zijn. Deze benadering is allereerst nodig om te voorkomen dat de administratieve 
lasten van de financiële instellingen aanzienlijk en onevenredig worden verhoogd in het geval de 
rekeninghouders hiervoor in de toekomst opnieuw zouden moeten worden benaderd. Voorts is het 
ook hierbij maar de vraag of een rekeninghouder het fiscale identificatienummer op een later 
moment alsnog zal geven. Het fiscale identificatienummer kan daarnaast dienen om de juistheid 
van het in de eigen verklaring opgegeven woonland te verifiëren, en daarmee de betrouwbaarheid 
van de eigen verklaring te verstevigen.  
Het belang van het recht op respect voor het privéleven afwegend tegen de andere belangen, te 
weten het belang van betrouwbare informatie in het kader van een effectieve bestrijding van 
internationale belastingfraude, het belang van de financiële instellingen om de administratieve 
lastenverzwaring binnen de perken te houden, en tot slot het belang van de burger om niet steeds 
te worden belast met verzoeken van financiële instellingen om aanvullend gegevens te 
verstrekken, meent het kabinet dat de hiervoor beschreven benadering voor de identificatie van 
bestaande en nieuwe rekeninghouders door financiële instellingen de meest gerede aanpak is en 
dat deze de toets van artikel 8 van het EVRM doorstaat.   
5.4 Wet bescherming persoonsgegevens  
Waar in de onderscheiden gegevensstromen sprake is van de verwerking van persoonsgegevens, is 
op de in het onderhavige wetsvoorstel opgenomen maatregelen de Wbp van toepassing. De Wbp 
bevat voorwaarden voor de verwerking van persoonsgegevens en waarborgen voor degene wiens 
persoonsgegevens worden verwerkt.    
Een van de voorwaarden voor gegevensverwerking volgens (artikel 7 van) de Wbp is dat 
persoonsgegevens voor welbepaalde, uitdrukkelijk omschreven en gerechtvaardigde doeleinden 
worden verzameld. Op de gegevensverwerking die in dit wetsvoorstel wordt geregeld, worden de 
huidige bepalingen van de WIB van toepassing. In artikel 1 van de WIB is bepaald dat de 
bepalingen van die wet strekken tot uitvoering van richtlijnen van de Raad van de Europese Unie 
en andere regelingen van internationaal en interregionaal recht tot het verlenen van wederzijdse 
bijstand bij de heffing van belastingen. In artikel 14 van de WIB is daarnaast bepaald dat alleen 
inlichtingen worden verstrekt indien de verstrekking daarvan strekt tot uitvoering van richtlijnen 
van de EU en andere regelingen van internationaal of interregionaal recht. Richtlijn 2011/16/EU 
bevat voorschriften met het oog op de uitwisseling van inlichtingen die van belang kunnen zijn voor 
de administratie en de handhaving van de belastingheffing in een andere lidstaat. Het doel van 
16
