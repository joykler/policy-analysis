Ter zake van nieuwe rekeningen geldt dat bij het openen van de rekening een eigen verklaring 
door de rekeninghouder moet worden ingevuld. Op deze eigen verklaring moet volgens Richtlijn 
2014/107/EU en de CRS onder andere het fiscale woonland van de rekeninghouder worden 
aangegeven en, in het geval de rekeninghouder fiscaal woonachtig is in een CRS-land, zijn fiscale 
identificatienummer alsmede, in het geval van een natuurlijk persoon, zijn geboortedatum. In 
aanvulling daarop zal bij algemene maatregel van bestuur worden voorgeschreven dat de 
rekeninghouder zijn fiscale identificatienummer moet invullen, ongeacht of de rekeninghouder in 
een CRS-land woont of niet. 
  
De financiële instelling is reeds op grond van de zogeheten AML/KYC-procedures in de Wwft 
verplicht om informatie over een rekeninghouder in te winnen. Zoals in paragraaf 2 al is 
aangegeven, kan de eigen verklaring deel uitmaken van de documentatie omtrent het openen van 
de rekening. Op deze manier kan de financiële instelling de in de eigen verklaring aangegeven 
woonplaats(en) vergelijken met de informatie die de financiële instelling verkrijgt op grond van 
andere wetgeving en de juistheid daarvan beoordelen.  
 
B. Financiële instellingen  Belastingdienst 
Ingevolge het wetsvoorstel zal worden voorgeschreven dat financiële instellingen aan de 
Belastingdienst met betrekking tot een bij hen aangehouden te rapporteren rekening bepaalde 
gegevens verstrekken. Deze gegevens betreffen in de eerste plaats gegevens over de 
rekeninghouder, de zogenaamde subjectgegevens. Het gaat daarbij om de volgende 
persoonsgegevens: de naam, het adres, de fiscale woonstaat, het fiscale identificatienummer en, in 
het geval van natuurlijke personen, de geboortedatum en geboorteplaats. In het geval de 
rekeninghouder fiscaal woonachtig is in meer staten, moeten alle fiscale woonstaten en fiscale 
identificatienummers worden verstrekt. Voorts moeten financiële instellingen gegevens rapporteren 
aangaande de rekening, de zogenaamde objectgegevens. Daarbij kan gedacht worden aan het 
rekeningnummer, het saldo van de rekening, de waarde van een kapitaalverzekering en het op de 
rekening gestorte of bijgeschreven totale brutobedrag aan rente. De financiële instellingen 
rapporteren niet aan de Belastingdienst over rekeninghouders waarvan is vastgesteld dat zij niet in 
een CRS-land wonen.  
 
C en D. Belastingdienst  CA ’s 
De Belastingdienst moet de financiële gegevens en persoonsgegevens ter zake van een 
rekeninghouder verstrekken aan het land waar de betreffende rekeninghouder woont zodat dat 
land zijn belastingwetgeving kan effectueren (stroom C).  
De Belastingdienst verkrijgt op zijn beurt van andere landen financiële gegevens en 
persoonsgegevens van in Nederland woonachtige rekeninghouders (stroom D), om de Nederlandse 
belastingwet (adequaat) te kunnen toepassen.  
11
