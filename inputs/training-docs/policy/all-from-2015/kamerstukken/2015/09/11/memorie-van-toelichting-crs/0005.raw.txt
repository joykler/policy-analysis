Naast de CRS omvat de mondiale (OESO-)standaard zoals gezegd ook nog het commentaar op de 
modelovereenkomst en op de CRS. Dit commentaar bevat uitleg en toelichting op de 
modelovereenkomst en op de CRS. Voorts biedt ook het commentaar op enkele punten opties voor 
staten om voor een bepaalde uitleg of toepassing te kiezen. Een voorbeeld betreft de definitie van 
een bestaande rekening. Volgens de CRS gaat het hierbij om rekeningen die per 31 december 2015 
worden aangehouden door een financiële instelling. In het commentaar wordt de mogelijkheid 
geboden om een uitgebreidere definitie van bestaande rekening op te nemen. Volgens die 
uitgebreidere definitie valt bijvoorbeeld onder het begrip bestaande rekening ook de rekening die 
na 31 december 2015 wordt geopend door een rekeninghouder die bij dezelfde financiële instelling 
reeds houder van een rekening was op 31 december 2015 (mits aan een aantal aanvullende 
voorwaarden is voldaan).  
Tot slot omvat de mondiale (OESO-)standaard zoals gezegd nog een aantal annexes. Het gaat om 
zeven annexes van uiteenlopende aard. Annex 1 en annex 2 bevatten bijvoorbeeld de 
modelovereenkomsten, waarbij annex 1 de ‘Multilateral Model Competent Authority Agreement’ 
betreft en annex 2 de ‘Nonreciprocal Model Competent Authority Agreement’. Annex 3 (de 
‘Common Reporting Standard User Guide’) bevat richtsnoeren voor ICT-aspecten, zoals 
bijvoorbeeld een CRS-schema. In annex 5 worden alternatieven geschetst voor de toepassing van 
de CRS (‘Wider Approach to the Common Reporting Standard’). Annex 7, tot slot, betreft de 
‘Recommendation of the Council on the Standard for Automatic Exchange of Financial Account 
Information in Tax Matters’. 
3. Europese regelgeving 
3.1 Richtlijn 2011/16/EU 
Richtlijn 2011/16/EU bevat voorschriften inzake administratieve samenwerking tussen EU-lidstaten 
(hierna: lidstaten) ten behoeve van de belastingheffing. Naast voorschriften inzake het verstrekken 
van inlichtingen op verzoek en het spontaan verstrekken van inlichtingen, bevat deze richtlijn 
voorschriften inzake automatische inlichtingenuitwisseling. Deze laatste vorm van 
inlichtingenuitwisseling kan worden beschouwd als het meest doeltreffende middel om in 
grensoverschrijdende gevallen de belastingschuld concreet te kunnen vaststellen en 
belastingfraude te bestrijden. Op grond van Richtlijn 2011/16/EU worden reeds over vijf 
categorieën inkomsten op automatische basis tussen de lidstaten inlichtingen uitgewisseld. Deze 
vijf categorieën betreffen arbeidsinkomen, directiehonoraria, bepaalde 
levensverzekeringsproducten, pensioenen en eigendom van en inkomsten uit onroerende zaken. 
3.2 Richtlijn 2014/107/EU 
Richtlijn 2014/107/EU brengt wijzigingen aan in Richtlijn 2011/16/EU. Het merendeel van deze 
wijzigingen vloeit voort uit het overnemen van de CRS in het kader van de automatische 
uitwisseling van financiële rekeninggegevens. Richtlijn 2014/107/EU bevat twee bijlagen die 
onderdeel zijn van Richtlijn 2014/107/EU en die aan Richtlijn 2011/16/EU worden toegevoegd. De 
eerste bijlage komt nagenoeg overeen met de tekst van de CRS. De tweede bijlage bevat een 
zestal voorschriften die zijn overgenomen uit het OESO- commentaar. Deze voorschriften uit het
