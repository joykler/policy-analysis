landen zullen - in aanvulling op de MCAA - per land waarmee informatie zal worden uitgewisseld 
afspraken worden gemaakt over de beveiliging en de bescherming van de uit te wisselen gegevens. 
Artikel 15 van de Wbp schrijft voor dat de verantwoordelijke zorg draagt voor de naleving van de 
verplichtingen van de Wbp. De Belastingdienst zal de controle op de naleving van de Wbp voor de 
gegevensverwerkingen opnemen in de jaarlijkse planning en controlcyclus. Dit zal de 
Belastingdienst doen door interne en externe audits te laten uitvoeren. Hiermee geeft de 
Belastingdienst invulling aan genoemd artikel. 
De artikelen 33 en 34 van de Wbp bevatten voorschriften voor de verantwoordelijke met 
betrekking tot het informeren van de betrokkene van wie persoonsgegevens worden verwerkt. In 
de gegevensstromen A en B ligt die verantwoordelijkheid bij de financiële instellingen. De financiële 
instellingen moeten rekeninghouders informeren dat over hen informatie ingevolge CRS wordt 
verzameld en kan worden doorgegeven aan de Belastingdienst. Daarbij moeten de betrokken 
rekeninghouders de gelegenheid hebben om hun uit de Wbp voortvloeiende rechten uit te oefenen.  
De Belastingdienst zal aan de op hem rustende informatieplicht ingevolge artikel 34 van de Wbp 
invulling geven door op de website van de Belastingdienst de benodigde informatie te verstrekken 
over de automatische uitwisseling van gegevens op grond van CRS. Informatie over de wijze 
waarop de uit de Wbp voortvloeiende rechten, zoals het recht op inzage, kunnen worden 
uitgeoefend is al opgenomen op de website van de Belastingdienst. 
De artikelen 76 en 77 van de Wbp zijn van belang voor de gegevensuitwisseling met landen buiten 
de EU. Op grond van artikel 76 van de Wbp mogen gegevens slechts worden doorgegeven aan een 
land buiten de EU indien dat land een passend beschermingsniveau waarborgt. De privacyrichtlijn 
schrijft voor dat alleen automatisch gegevens aan landen buiten de EU mogen worden verstrekt als 
de Europese Commissie heeft vastgesteld dat het ontvangende land een passend 
beschermingsniveau waarborgt, of – bij gebreke daarvan – als het ontvangende land voldoende 
privacywaarborgen biedt welke (met name) kunnen voortvloeien uit passende contractuele 
bepalingen. Op grond van artikel 77 van de Wbp is het doorgeven van persoonsgegevens aan 
landen die geen waarborgen bieden voor een passend beschermingniveau niettemin toegestaan 
indien de doorgifte noodzakelijk is vanwege een zwaarwegend algemeen belang. Zoals reeds is 
aangegeven, vindt de uitwisseling met derde landen plaats op basis van het WABB-verdrag of een 
bilateraal belastingverdrag. In deze verdragen zijn reeds afspraken gemaakt over geheimhouding. 
In aanvulling hierop worden, in de vorm van een bijlage bij de MCAA, met derde landen aanvullend 
afspraken gemaakt met betrekking tot de vertrouwelijkheid en de beveiliging van de uit te wisselen 
gegevens om de privacy te waarborgen.  
5.5 Advies College Bescherming Persoonsgegevens  
Het wetsvoorstel en de memorie van toelichting zijn ter toetsing voorgelegd aan het CBP. De 
Privacy Impact Assessment (PIA) die voor dit wetsvoorstel is uitgevoerd, is daarbij eveneens aan 
het CBP voorgelegd. In de PIA is in beeld gebracht welke privacyrisico’s aan het wetsvoorstel 
verbonden zijn. Het CBP is gevraagd te adviseren of het wetsvoorstel voldoet aan de geldende wet- 
en regelgeving met betrekking tot de verwerking van persoonsgegevens overeenkomstig
