Met het bereiken van overeenstemming binnen de OESO over een mondiale standaard waarbij 
landen op wederkerige basis automatisch inlichtingen over financiële rekeningen uitwisselen is 
internationaal een grote stap gezet om het probleem van grensoverschrijdende belastingfraude en 
belastingontduiking tegen te gaan. Met deze stap wordt duidelijk gemaakt dat belastingfraude en 
belastingontduiking internationaal niet langer getolereerd worden. Ook het kabinet vindt de strijd 
tegen internationale belastingfraude en belastingontduiking belangrijk. Nederland heeft er daarom 
voor gekozen tot de Early Adopters te behoren, zoals vele andere landen. Het automatisch 
uitwisselen van inlichtingen is immers een zeer belangrijk instrument in de strijd tegen 
grensoverschrijdende belastingfraude en belastingontduiking.  
De uitbreiding van het toepassingsgebied van de automatische uitwisseling van inlichtingen binnen 
de EU is afgestemd op de door de OESO ontwikkelde CRS. De CRS is niet alleen beter toegesneden 
op de bestrijding van grensoverschrijdende belastingontduiking, maar biedt door de mondiale 
acceptatie van een uniforme standaard voor automatische inlichtingenuitwisseling grote 
uitvoeringstechnische voordelen en voorziet daarnaast in een wereldwijd level playing field voor 
zowel de belastingadministraties als de financiële instellingen. Het doel van Richtlijn 2014/107/EU 
is, evenals het doel van de CRS, om grensoverschrijdende belastingfraude en belastingontduiking 
tegen te gaan. Het is in deze context dat de met het wetsvoorstel gepaard gaande inmenging in de 
persoonlijke levenssfeer plaatsvindt.  
5.3.3 Voorwaarden van proportionaliteit en subsidiariteit 
5.3.3.1 Gegevensstromen B, C en D 
De gegevens en inlichtingen die moeten worden gerapporteerd en uitgewisseld, hebben betrekking 
op rekeninghouders die wonen of zijn gevestigd in het ene land en een financiële rekening 
aanhouden in het andere land. Hiervoor is aangegeven dat onder rekeninghouder ook wordt 
begrepen de uiteindelijk belanghebbende van een passieve NFE die rekeninghouder is. De 
uiteindelijk belanghebbende is volgens de CRS de natuurlijke persoon met zeggenschap over een 
entiteit. In het kader van de bestrijding van belastingontwijking en –ontduiking is het van belang 
om ook deze personen in beeld te krijgen nu zij veelal belastingplichtig zijn ten aanzien van hun 
belang in de passieve NFE.  
 
De financiële gegevens hebben zowel betrekking op de behaalde inkomsten, zoals interesten, 
dividenden en vergelijkbare soorten inkomsten, als op het saldo van rekeningen en op de 
opbrengsten van de verkoop van financiële activa. Met deze laatste gegevens kunnen ook situaties 
worden aangepakt waarin een belastingplichtige tracht vermogen te verbergen dat inkomsten of 
activa vertegenwoordigt waarover belasting is ontdoken. De gegevens die worden uitgewisseld zijn 
nauwkeurig omschreven, zodat het voor rekeninghouders kenbaar is welke gegevens mogelijk 
worden uitgewisseld. 
 
De categorieën rapporterende financiële instellingen en te rapporteren rekeningen die door de CRS, 
Richtlijn 2014/107/EU en dit wetsvoorstel (hierna samen ook wel kortheidshalve te noemen: de 
CRS) worden bestreken, zijn bedoeld om belastingplichtigen zo min mogelijk gelegenheid te geven
