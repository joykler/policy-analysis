artikel 51, tweede lid, van de Wbp. In het advies is allereerst op de aanleiding en de inhoud van 
het wetsvoorstel ingegaan. Het CBP heeft het wetsvoorstel vervolgens als volgt beoordeeld: “Bij 
bestudering van het wetsvoorstel tot wijziging van de WIB en de concept toelichting is niet 
gebleken dat met het wetsvoorstel de Wbp niet wordt nageleefd. Het wetsvoorstel geeft dan ook 
geen aanleiding tot het maken van inhoudelijke opmerkingen.” 
6. Administratieve lasten, uitvoeringskosten en budgettaire effecten 
Effecten voor bedrijven en burgers  
Het wetsvoorstel voert een nieuwe rapportageverplichting in voor financiële instellingen. Daarnaast 
zullen bij algemene maatregel van bestuur aan de financiële instellingen meer specifieke 
rapportage- en identificatieverplichtingen worden opgelegd. Deze verplichtingen, die voortvloeien 
uit Richtlijn 2014/107/EU en de CRS, leiden voor de financiële sector tot een structurele stijging 
van de administratieve lasten. In overleg met de financiële sector wordt getracht om deze lasten te 
beperken, onder andere door zo veel als mogelijk aan te sluiten bij bestaande 
renseigneringssystemen in het kader van de binnenlandse renseignering, belastingverdragen en de 
FATCA. Daarnaast vergt de invoering van de onderhavige bepalingen een aanzienlijke eenmalige 
inspanning van de betrokken instellingen omdat voor het gehele huidige klantenbestand bij die 
instellingen het fiscale woonland en het fiscale identificatienummer (TIN) van de rekeninghouder of 
uiteindelijk belanghebbende moeten worden bepaald. In goed overleg met de financiële sector 
wordt thans al gewerkt aan een zo soepel mogelijke invoering per 2016.  
Voor bedrijven leidt de wijziging tot uitbreiding van de bestaande jaarlijkse renseignering door 
financiële instellingen omdat voortaan het fiscale woonland en het TIN van rekeninghouders en 
uiteindelijk belanghebbenden moet worden aangeleverd. Daarnaast wordt de groep van instellingen 
die jaarlijks moet renseigneren uitgebreid. Verder moeten instellingen in geval van nieuwe 
rekeninghouders en bij wijzigingen in omstandigheden het fiscale woonland van rekeninghouders 
en uiteindelijk belanghebbenden (opnieuw) bepalen, onder andere aan de hand van eigen 
verklaringen van rekeninghouders en uiteindelijk belanghebbenden. Rekeninghouders en 
uiteindelijk belanghebbenden zullen op hun beurt de eigen verklaringen moeten invullen om tot 
vaststelling van het fiscale woonland te komen. In totaal wordt een structurele toename van de 
administratieve lasten voor bedrijven en burgers (rekeninghouders en uiteindelijk 
belanghebbenden) verwacht van € 30 miljoen, waarvan € 27 miljoen voor bedrijven.  
Uitvoeringskosten en budgettaire effecten 
De uitvoeringskosten hebben betrekking op de processen voor het nationaal en internationaal 
ontvangen, opslaan en verstrekken van relevante gegevens. Binnen de Belastingdienst betekent dit 
dat bestaande processen moeten worden uitgebreid en waar nodig nieuwe processen moeten 
worden ingericht. Daarnaast vragen de kwaliteitscontrole, het terugkoppeling geven van 
bevindingen en het toezicht op de kwaliteit van de leveringen extra investeringen. De 
aanpassingen worden als niet-risicovol en maakbaar beschouwd, mede omdat zo veel mogelijk 
gebruik gemaakt wordt van de bestaande infrastructuur en wordt aangesloten bij lopende 
ontwikkelingen. Naast de Europese lidstaten in het kader van Richtlijn 2014/107/EU gaat ook
