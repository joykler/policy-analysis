De CRS bevat identificatie- en rapportagevoorschriften en definitiebepalingen. In de 
rapportagevoorschriften wordt voorgeschreven welke informatie de financiële instellingen aan de 
bevoegde autoriteiten moeten rapporteren. De identificatievoorschriften bevatten voorschriften aan 
de hand waarvan moet worden vastgesteld of een rekening een te rapporteren rekening is. Een te 
rapporteren rekening is kort gezegd een financiële rekening die wordt aangehouden door een 
(rapporterende) financiële instelling in een ‘deelnemend rechtsgebied’ en die wordt gehouden door 
een of meer te rapporteren personen, of door een passieve NFE met een of meer uiteindelijk 
belanghebbenden die een te rapporteren persoon is, onderscheidenlijk zijn. Te rapporteren 
personen zijn – uitzonderingen daargelaten – natuurlijke personen of entiteiten die woonachtig of 
gevestigd zijn in een ‘deelnemend rechtsgebied’. Onder ‘deelnemend rechtsgebied’ wordt in dit 
verband, kort gezegd, verstaan een rechtsgebied waarmee een juridische basis bestaat om op 
grond van de CRS automatisch gegevens uit te wisselen. De identificatievoorschriften schrijven 
voor hoe door een financiële instelling moet worden bepaald in welke staat de rekeninghouders, of 
in het geval van een passieve NFE de uiteindelijk belanghebbende(n), (fiscaal gezien) wonen of zijn 
gevestigd, onderscheidenlijk woont of is gevestigd. De voorschriften maken onderscheid tussen 
bestaande rekeningen en nieuwe rekeningen, tussen rekeningen van natuurlijke personen en die 
van entiteiten en tussen zogenaamde lagewaarderekeningen en hogewaarderekeningen (deze 
laatste zijn financiële rekeningen vanaf 1.000.000 USD) van natuurlijke personen. Voor de 
(combinaties van) de verschillende categorieën gelden eigen identificatievoorschriften. Zo geldt 
voor bestaande rekeningen dat de vaststelling van het fiscale woonland of de vestigingsplaats door 
de financiële instelling moet plaatsvinden aan de hand van de reeds beschikbare informatie, 
waarbij voor natuurlijke personen een aantal indicatoren voor de woonplaats is voorgeschreven. 
Voor nieuwe rekeningen geldt dat bij het openen van de rekening een zogenaamde eigen 
verklaring, een “self-certification”, van de rekeninghouder moet worden opgevraagd aan de hand 
waarvan het (fiscale) woonland of vestigingsland kan worden bepaald. Deze eigen verklaring kan 
deel uitmaken van de documentatie betreffende de opening van de rekening, waartoe ook  de 
stukken behoren die worden verzameld op grond van de Wet ter voorkoming van witwassen en 
financieren van terrorisme (Wwft). Onder een bestaande rekening wordt in de CRS verstaan een 
rekening die op 31 december 2015 door een financiële instelling wordt aangehouden. Voor 
rekeningen die na die datum worden of zijn geopend, geldt derhalve dat een eigen verklaring van 
de rekeninghouder, dus zowel van entiteiten als van natuurlijke personen, moet worden verkregen 
aan de hand waarvan de financiële instelling kan vaststellen of de rekeninghouder een te 
rapporteren persoon is. Voorts gelden voor hogewaarderekeningen uitgebreidere 
identificatieprocedures dan voor lagewaarderekeningen.  
De identificatievoorschriften zijn uitgebreid en gedetailleerd. Toch laten zij op enkele punten ruimte 
voor staten om een keuze te maken inzake de voor te schrijven regels (voor de lidstaten zijn 
keuzes gemaakt in Richtlijn 2014/107/EU, zie verder 3.2). Ook voor financiële instellingen is er 
ruimte om bepaalde rekeningen onder een drempelbedrag niet aan een onderzoek te onderwerpen. 
Verder worden rekeningen beschreven die buiten de rapportageplicht vallen, dit zijn zogenoemde 
uitgezonderde rekeningen. Naast de uitgezonderde rekeningen bevat de CRS ook financiële 
instellingen die, onder voorwaarden, uitgezonderd zijn van de rapportageplicht.
