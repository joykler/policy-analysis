Ingevolge dit wetsvoorstel zal de CRS ook in de Belastingwet BES worden geïmplementeerd. Met 
de ondertekening van de MCAA door Nederland zijn de BES eilanden ook aan de uit de MCAA 
voortvloeiende verplichtingen gebonden. Ook financiële instellingen die zijn gevestigd op de BES 
eilanden zullen daarom in dit kader gegevens over te rapporteren rekeningen en te rapporteren 
personen aan de Belastingdienst moeten verstrekken. Hiertoe worden in de Belastingwet BES de 
relevante bepalingen uit de WIB zoveel mogelijk van overeenkomstige toepassing verklaard.  
Zoals in de paragrafen 2 en 3.2 is aangegeven, wordt er een aantal keuzemogelijkheden geboden 
in de CRS en het OESO-commentaar. Voor de EU, en daarmee voor het in Europa gelegen deel van 
het land Nederland, zijn op onderdelen deze keuzes gemaakt in Richtlijn 2014/107/EU. Deze 
richtlijn bindt de BES eilanden niet. Niettemin worden de keuzes die in deze richtlijn zijn gemaakt 
overgenomen voor de BES eilanden bij de implementatie van de CRS in de Belastingwet BES. De 
reden hiervoor is dat het overgrote deel van de gemaakt keuzes een versoepeling inhoudt van de 
voorschriften voor de financiële instellingen. Hiermee wordt getracht de administratieve lasten voor 
de financiële instellingen zo veel mogelijk te beperken.  
5. Gegevensbescherming 
5.1 Inleiding 
Dit wetsvoorstel breidt de omvang uit van de automatische gegevensuitwisseling tussen (de 
bevoegde autoriteiten van) landen. Het wetsvoorstel bevat in dit kader een verplichting voor 
financiële instellingen om nader te omschrijven identificatie- en rapportagevoorschriften te volgen 
teneinde hun rekeninghouders te identificeren en vervolgens, in bepaalde gevallen, gegevens over 
hen te rapporteren aan de Belastingdienst. Onder de gegevens die de financiële instellingen in dit 
kader verzamelen, onderzoeken en rapporteren bevinden zich ook persoonsgegevens.  
Dit roept de vraag op in hoeverre de met de verwerking van persoonsgegevens gepaard gaande 
inmenging in de persoonlijke levenssfeer noodzakelijk is ten opzichte van het doel dat ermee wordt 
nagestreefd. Om tot een goede beoordeling hiervan te komen, wordt in paragraaf 5.2 uiteengezet 
welke gegevensstromen in het proces van automatische gegevensuitwisseling op grond van de CRS 
kunnen worden onderscheiden. Vervolgens zal in paragraaf 5.3 worden ingegaan op artikel 8 van 
het Europees Verdrag voor de Rechten van de Mens (EVRM) en wordt beoordeeld of de verwerking 
van persoonsgegevens in voormelde gegevensstromen de toets aan dit artikel kan doorstaan. Tot 
slot zal in paragraaf 5.4 worden ingegaan op specifieke waarborgen uit de Wbp. Een belangrijke 
notie vooraf is evenwel dat het merendeel van de gegevensverwerkingen die door dit wetsvoorstel 
in het leven worden geroepen, rechtstreeks voortvloeit uit Richtlijn 2014/107/EU. 
5.2 Inhoud van de gegevensverwerking 
In het proces van de automatische gegevensuitwisseling op grond van Richtlijn 2014/107/EU, de 
MCAA en de CRS zijn vier stromen van gegevensverstrekking te onderscheiden en is sprake van 
vier niveaus van gegevensverwerking. Deze stromen zijn: 
A. De gegevensverstrekking van rekeninghouders aan financiële instellingen 
B. De gegevensverstrekking van financiële instellingen aan de Belastingdienst 
9
