In het eerste lid, onderdelen t en v, wordt de niet-financiële entiteit (NFE), respectievelijk de 
passieve NFE, gedefinieerd. In het eerste lid, onderdeel u, wordt een definitie van ‘entiteit’ 
gegeven. Verwezen wordt naar bijlage I, sectie VIII, onderdeel E, onder 3, van Richtlijn 
2011/16/EU. Ingevolge die bepaling is een entiteit een rechtspersoon of een juridische 
overeenkomst, zoals een vennootschap, samenwerkingsverband, trust of stichting. Een NFE is een 
entiteit die geen financiële instelling is.  
Een passieve NFE is in de eerste plaats een NFE die niet een zogenoemde ‘actieve NFE’ is. Dit 
laatste begrip is gedefinieerd in het eerste lid, onderdeel u. Onder het begrip actieve NFE vallen 
verschillende soorten entiteiten. Voorbeelden zijn entiteiten waarvan de aandelen regelmatig 
worden verhandeld op een erkende effectenbeurs,  overheidsinstanties en (onder voorwaarden) 
startende ondernemingen. Of sprake is van een passieve of actieve NFE kan voorts afhankelijk zijn 
van het type inkomen en de activiteiten van de NFE. Een entiteit kwalificeert bijvoorbeeld als een 
actieve NFE als minder dan 50% van de bruto-inkomsten van die entiteit in het voorgaande 
kalenderjaar bestaat uit passieve inkomsten en minder dan 50% van de activa van die entiteit 
gedurende het voorgaande kalenderjaar bestaat uit activa die passieve inkomsten genereren of die 
worden aangehouden voor het genereren van passieve inkomsten.  
Daarnaast wordt als een passieve NFE aangemerkt een (specifiek soort) beleggingsentiteit die niet 
19
een financiële instelling in het land Nederland of in een deelnemend rechtsgebied is. Dit betreft 
met andere woorden een beleggingsentiteit in een niet-CRS-land. Nu een beleggingsentiteit steeds 
een financiële instelling is, en daardoor in beginsel niet kan vallen onder de definitie van NFE, 
worden onder het begrip ‘passieve NFE’ dus ook entiteiten verstaan die niet voldoen aan de 
definitie van ‘NFE’. Zoals eerder aangegeven, moet van de uiteindelijk belanghebbenden van een 
passieve NFE worden vastgesteld of zij te rapporteren personen zijn. Nu de hiervoor bedoelde 
beleggingsentiteit, die niet in het land Nederland of in een deelnemend rechtsgebied is gevestigd, 
kwalificeert als passieve NFE, moet ook daarvan worden vastgesteld of de uiteindelijk 
belanghebbenden te rapporteren personen zijn. De reden hiervoor ligt in het feit dat de betreffende 
beleggingsentiteit zelf niet rapportageplichtig is omdat deze niet is gevestigd in een CRS-land, 
zodat van deze entiteit geen informatie wordt verkregen van het daarin aangehouden vermogen. 
Doordat door de rapporterende financiële instelling waarbij de betreffende beleggingsentiteit een 
financiële rekening aanhoudt, moet worden gerapporteerd over de uiteindelijk belanghebbenden 
van die beleggingsentiteit, wordt alsnog voorkomen dat het vermogen in dergelijke 
beleggingsentiteiten volledig buiten beeld blijft.  
In het eerste lid, onderdeel x, wordt ingegaan op het begrip ‘rekeninghouder’. Er wordt naar 
dezelfde bepaling verwezen als bij het hiervoor genoemde begrip ‘te rapporteren rekening’, te 
weten bijlage I, sectie VIII, onderdeel E, onder 1, van Richtlijn 2011/16/EU. Een rekening kan 
meer rekeninghouders hebben, bijvoorbeeld in het geval van een kapitaal- of lijfrenteverzekering 
of in het geval sprake is van een zogenaamde ‘en/of’-rekening. 
                                                
19 
Namelijk de beleggingsentiteit die staat omschreven in bijlage I, sectie VIII, onderdeel A, onder 6, onderdeel b, van Richtlijn 
2011/16/EU.
