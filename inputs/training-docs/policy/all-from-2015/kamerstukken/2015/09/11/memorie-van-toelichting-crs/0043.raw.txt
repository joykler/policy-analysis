In het geval de te rapporteren rekening niet een bewaarrekening of depositorekening is, maar 
bijvoorbeeld een verzekeringsovereenkomst, moet de rapporterende financiële instelling volgens 
het voorgestelde artikel 10c, eerste lid, onderdeel c, van de WIB ook het totale brutobedrag 
rapporteren dat is betaald of bijgeschreven op die rekening gedurende het kalenderjaar of andere 
periode waarover wordt gerapporteerd ter zake waarvan de rapporterende financiële instelling een 
betalingsverplichting heeft of debiteur is. Dit bedrag is met inbegrip van het totaalbedrag aan 
afbetalingen aan de rekeninghouder van die rekening gedurende het kalenderjaar of andere 
relevante periode waarover gerapporteerd wordt. In onderdeel 21 van het OESO-commentaar op 
bijlage I, sectie I, onderdeel A, onder 7, van Richtlijn 2011/16/EU worden twee voorbeelden 
gegeven van een ‘brutobedrag’ als bedoeld in die bepaling en in het voorgestelde artikel 10c, 
eerste lid, onderdeel c, van de WIB.  
Zoals hiervoor bij de toelichting op artikel 10b al is aangegeven, moet de CRS-informatie (bedoeld 
in de artikelen 10b en 10c) ook worden verstrekt over het jaar waarin de rekening wordt 
opgeheven als die rekening op het moment van opheffing een te rapporteren rekening was. Als dat 
niet het geval was, hoeft deze informatie over het jaar van opheffing niet te worden verstrekt. 
Ten aanzien van een gezamenlijk gehouden rekening, gelden dezelfde opmerkingen als die zijn 
gemaakt ten aanzien van het rapporteren van het saldo of de waarde ingevolge het voorgestelde 
artikel 10b van de WIB voor de rapportage van bedragen op grond van het voorgestelde artikel 
10c, eerste lid, van de WIB. Dat houdt in dat in het geval van een gezamenlijk gehouden rekening 
de bedragen waarover moet worden gerapporteerd op grond van laatstgenoemd artikel volledig 
aan beide rekeninghouders moeten worden toegekend. Hetzelfde geldt voor de in de toelichting op 
genoemd artikel 10b aangehaalde situaties in onderdeel 13 van het OESO-commentaar op bijlage 
I, sectie I, onderdeel A, onder 4, van Richtlijn 2011/16/EU. 
Op grond van het voorgestelde artikel 10c, tweede lid, van de WIB waarin het tweede en derde lid 
van artikel 10b van de WIB van overeenkomstige toepassing worden verklaard, moet de 
rapporterende financiële instelling bij het rapporteren van de in genoemd artikel 10c bedoelde 
bedragen, de valuta daarbij vermelden. Bij algemene maatregel van bestuur kunnen nadere regels 
worden gesteld met betrekking tot het uiterste tijdstip en de wijze waarop de op grond van 
genoemd artikel 10c te rapporteren gegevens en inlichtingen aan de Belastingdienst dienen te 
worden verstrekt. 
Artikel 10d 
Het voorgestelde artikel 10d van de WIB bevat een uitzondering op de verplichting voor 
rapporterende financiële instellingen om het fiscale identificatienummer of de geboortedatum van 
een te rapporteren persoon te verstrekken. Deze uitzondering geldt alleen voor bestaande 
rekeningen. Krachtens het eerste lid van genoemd artikel is de rapporterende financiële instelling 
niet verplicht om het fiscale identificatienummer of de geboortedatum te verstrekken indien dat 
fiscale identificatienummer, onderscheidenlijk die geboortedatum, niet in het dossier van de 
rapporterende financiële instelling voorhanden is en de rapporterende financiële instelling niet uit 
43
