over het jaar 2002 te worden gerapporteerd. Pas als die rekening opnieuw een te rapporteren 
rekening wordt, moet er weer over worden gerapporteerd. In voorbeeld drie wordt een rekening op 
9 september 2004 geopend en wordt die rekening op 8 februari 2005 een te rapporteren rekening. 
Op 27 september 2005 heft de rekeninghouder de rekening op. Omdat de rekening tussen 8 
februari en 27 september 2005 een te rapporteren rekening was en gedurende het kalenderjaar 
2005 is opgeheven, moet in het jaar 2006 over de periode 1 januari 2005 – 27 september 2005 
worden gerapporteerd. Daarbij geldt evenwel dat ingevolge het eerste lid, onderdeel f, van 
onderhavig artikel niet het saldo of de waarde aan het eind van het kalenderjaar of een andere 
relevante rapportageperiode hoeft te worden gerapporteerd maar wel het feit dat de rekening werd 
opgeheven (de overige informatie moet dus wel worden gerapporteerd). In het vierde voorbeeld 
wordt de rekening uit voorbeeld 2 op 4 juli 2002 gesloten. Omdat die rekening per 24 maart 2002 
al niet meer een te rapporteren rekening was, hoeft in het jaar 2003 geen informatie over het jaar 
2002 te worden verstrekt. Uit het derde en vierde voorbeeld blijkt dat ingeval een rekening 
gedurende een jaar wordt opgeheven, de status van de rekening (te rapporteren rekening of niet) 
op het moment van sluiting van de rekening, bepalend is voor het antwoord op de vraag of nog 
over dat jaar moet worden gerapporteerd of niet.  
De informatie die op grond van het voorgestelde artikel 10b, eerste lid, onderdeel a, van de WIB 
moet worden verstrekt, betreft: de naam, het adres, de fiscale woonstaat en het fiscale 
identificatienummer van de te rapporteren persoon of personen die rekeninghouder van de 
rekening is respectievelijk zijn. 
In het geval een rapporterende financiële instelling aan de hand van de voorgeschreven 
identificatie- en rapportagevoorschriften vaststelt dat een te rapporteren persoon meer dan één 
(fiscale) woonstaat heeft, moet de rapporterende financiële instelling alle geïdentificeerde 
woonstaten met betrekking tot die te rapporteren persoon doorgeven. In het geval een te 
rapporteren persoon meer woonstaten heeft en daardoor mogelijk ook meer fiscale 
identificatienummers, zal elk fiscaal identificatienummer moeten worden gerapporteerd. Hetzelfde 
geldt voor verschillende adressen. 
Op grond van het voorgestelde artikel 10b, eerste lid, onderdeel b, van de WIB moet tevens de 
geboortedatum en geboorteplaats worden verstrekt indien de rekeninghouder een natuurlijk 
persoon is. 
Het eerste lid, onderdeel c, van genoemd artikel ziet op de situatie waarin de rekeninghouder een 
entiteit (te weten een passieve NFE) is met een of meer uiteindelijk belanghebbenden die een te 
rapporteren persoon is, onderscheidenlijk zijn. Alsdan moet de volgende informatie worden 
doorgegeven: 
- de naam, het adres, de fiscale woonstaat en het fiscale identificatienummer van die entiteit; en 
- de naam, het adres, de fiscale woonstaat, het fiscale identificatienummer, de geboortedatum en 
de geboorteplaats van de te rapporteren persoon of personen. 
Dit moet derhalve ook als de passieve NFE zelf niet een te rapporteren persoon is.
