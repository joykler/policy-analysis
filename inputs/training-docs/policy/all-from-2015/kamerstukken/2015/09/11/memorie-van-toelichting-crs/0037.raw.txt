Anders dan in de officiële vertaling van bijlage II, onder 5, van Richtlijn 2011/16/EU staat vermeld, 
geldt dat een rechtspersoon of juridische constructie als soortgelijk wordt gezien aan een 
samenwerkingsverband en een samenwerkingsverband met beperkte aansprakelijkheid, indien de 
rechtspersoon of juridische constructie niet wordt behandeld als belastbare eenheid (‘taxable unit’) 
(en niet: ‘een fiscale eenheid’, zoals in de vertaling staat) volgens de belastingwetgeving van dat 
land. Om dubbele rapportage te vermijden, kan een trust die een passieve NFE is echter niet 
worden gezien als een soortgelijke juridische constructie. Als een trust een passieve NFE is, zal dus 
alleen over de uiteindelijk belanghebbenden daarvan die in een deelnemend rechtsgebied wonen, 
moeten worden gerapporteerd. 
 
In het vierde lid wordt aangegeven dat voor de toepassing van het eerste tot en met het derde lid, 
waar direct of indirect wordt verwezen naar de bepalingen in de bijlagen I en II van Richtlijn 
2011/16/EU, in de betreffende bepalingen onder lidstaat mede wordt begrepen andere 
rechtsgebieden dan de lidstaten. Het gebruik van de term ‘lidstaat’ is soms te beperkt. Een 
voorbeeld betreft de uitzondering van ‘centrale bank’ als ‘te rapporteren persoon’ in het eerste lid, 
onderdeel n. In genoemd onderdeel wordt verwezen naar bijlage I, sectie VIII, onderdeel B, onder 
4, van Richtlijn 2011/16/EU waarin de centrale bank omschreven is als ‘een instelling die bij wet of 
bij goedkeuring van de overheid de belangrijkste autoriteit is, naast de regering van de lidstaat 
zelf’. Echter, ook centrale banken in andere rechtsgebieden dan de lidstaten vallen (op grond van 
de CRS) onder de bedoelde uitzondering. Met het bepaalde in het vierde lid wordt geregeld dat  
ook over dergelijke centrale banken niet hoeft te worden gerapporteerd.  
 
In het vijfde lid wordt het begrip ‘deelnemend rechtsgebied’ als bedoeld in het eerste lid, onderdeel 
f, enerzijds uitgebreid en anderzijds beperkt. Die uitbreiding en beperking geldt alleen voor de 
bepaling wie als te rapporteren persoon kan worden aangemerkt. De uitbreiding ziet op 
rechtsgebieden waarmee het land Nederland een overeenkomst heeft om eenzijdig aan hen CRS 
informatie te verstrekken. Deze rechtsgebieden vallen niet onder de definitie van deelnemend 
rechtsgebied, bedoeld in het eerste lid, onderdeel f, nu in onderdeel 2° van genoemd onderdeel f 
wordt bepaald dat het gaat om rechtsgebieden die in elk geval ook zelf CRS-informatie zullen 
verstrekken. Een dergelijke eenzijdige overeenkomst is nog niet gesloten, maar het is wenselijk dat 
dit tot de mogelijkheden behoort. Gedacht kan worden aan informatie-uitwisseling met 
ontwikkelingslanden (al dan niet voor een bepaalde periode) waarvan de systemen om informatie 
uit te wisselen nog niet op orde zijn. Om de hiervoor genoemde eenzijdige verplichting voor 
Nederland (mogelijk in de toekomst) te kunnen nakomen, is het nodig dat rapporterende financiële 
instellingen de CRS-informatie over fiscaal ingezetenen van een dergelijk rechtsgebied aan de 
Belastingdienst verstrekken. De uitbreiding in het vijfde lid maakt dit mogelijk door ervoor te 
zorgen dat ook fiscaal ingezetenen uit een dergelijk rechtsgebied onder de definities van ‘te 
rapporteren persoon’ en ‘persoon uit een deelnemend rechtsgebied’, bedoeld in het eerste lid, 
onderdelen p en q, vallen. Het begrip ‘deelnemend rechtsgebied’ wordt in het vijfde lid beperkt 
door niet onder dat begrip te laten vallen rechtsgebieden waarmee een overeenkomst is gesloten 
op grond waarvan eenzijdig aan het land Nederland CRS-informatie moet worden verstrekt. Deze 
situatie kan zich voordoen ingeval een land geen CRS-informatie wil ontvangen, bijvoorbeeld 
omdat het geen inkomstenbelasting kent, maar wel bereid is informatie te verstrekken. In dat
