Voorts zal ingevolge dit wetsvoorstel in de WIB een overzicht van de gegevens worden opgenomen 
die financiële instellingen aan de Belastingdienst moeten verstrekken. Daarbij zullen financiële 
instellingen worden verplicht de bij of krachtens algemene maatregel van bestuur vast te stellen 
identificatie- en rapportagevoorschriften te volgen. Aan de hand van die voorschriften kunnen 
financiële instellingen hun rekeninghouders identificeren en kunnen zij bepalen over welke 
rekeningen en personen gegevens moeten worden verstrekt aan de Belastingdienst. De 
identificatie- en rapportagevoorschriften bevatten uitgebreide en gedetailleerde bepalingen. In de 
WIB zal een delegatiegrondslag worden opgenomen waar deze voorschriften op zullen worden 
gebaseerd.  
Omdat Richtlijn 2014/107/EU en de CRS een eigen begrippenkader kennen, zullen in de WIB 
additionele definities worden opgenomen die alleen van toepassing zijn op de uit Richtlijn 
2014/107/EU en de CRS voortvloeiende bepalingen. Het door de OESO ontwikkelde commentaar op 
de CRS geeft uitleg aan de bepalingen in de CRS en (indirect) aan de overeenkomstige bepalingen 
in Richtlijn 2014/107/EU en kan aldus ook als uitleg dienen voor de hiervoor bedoelde definities in 
de WIB.  
Zoals in de inleiding is aangegeven, is door de OESO met de CRS voortgeborduurd op (de met de 
VS gesloten verdragen ter uitvoering van) de FATCA. Er zijn verschillen tussen de CRS en de 
FATCA, die voortkomen uit het feit dat de CRS een multilaterale werking heeft en de FATCA/het 
FATCA-verdrag een bilaterale werking. Bovendien bevat de FATCA specifieke Amerikaanse aspecten 
die voortvloeien uit de systematiek van de Amerikaanse belastingheffing. Zo staat in CRS het 
inwonerschap centraal, terwijl de FATCA uitgaat van belastingheffing van (Amerikaanse) 
staatsburgers. Ook bevat de CRS, anders dan de FATCA, geen bronbelasting van 30% als 
sanctiemechanisme. In Nederland zijn op basis van een delegatiegrondslag in de WIB in het 
Uitvoeringsbesluit internationale bijstandsverlening bij de heffing van belastingen (UB WIB) de 
administratieplichtigen die gegevens moeten aanleveren voor de FATCA aangewezen, alsmede de 
door hen te verstrekken gegevens en inlichtingen. Hierbij is veelal verwezen naar de bepalingen in 
13
het FATCA-verdrag , waaronder de identificatie- en rapportagevoorschriften van bijlage I van het 
FATCA-verdrag. Voor de BES eilanden is hetzelfde gebeurd in het Uitvoeringsbesluit Belastingwet 
BES op basis van een delegatiegrondslag in de Belastingwet BES. Hoewel de CRS en Richtlijn 
2014/107/EU een eigen begrippenkader en eigen identificatie- en rapportagevoorschriften kennen, 
worden de bepalingen in het FATCA-verdrag hiermee in de praktijk veelal in samenhang bezien.  
De toepassing van de CRS en van de nationale regelgeving zal vragen oproepen voor de 
uitvoeringspraktijk, vooral met betrekking tot de interpretatie van begrippen en de uitwerking in 
specifieke situaties. Op deze vragen wordt ingegaan in een leidraad, zoals ook is gebeurd voor de 
toepassing van de FATCA. Deze leidraad zal de vorm van een beleidsbesluit krijgen.  
4.2 Belastingwet BES 
                                                
13 
Het op 18 december 2013 te ’s-Gravenhage tot stand gekomen Verdrag tussen het Koninkrijk der Nederlanden en de Verenigde Staten 
van Amerika tot verbetering van de internationale naleving van de belastingplicht en tenuitvoerlegging van de FATCA (Trb. 2014, 22 en 
128).
