verwerking van persoonsgegevens op grond van de CRS vindt plaats ten behoeve van een 
efficiënte en effectieve handhaving van belastingwetgeving. De identificatie- en 
rapportagevoorschriften schrijven in dit verband specifiek voor welke gegevens moeten worden 
verstrekt en op welke wijze moet worden vastgesteld over welke rekeningen gegevens moeten 
worden verstrekt. De Belastingdienst heeft de informatie van de financiële instellingen over de 
rekeninghouders, waaronder het fiscale identificatienummer, nodig om zo juist en volledig mogelijk 
met het buitenland financiële informatie uit te kunnen wisselen. Zowel de gegevens met betrekking 
tot de rekeninghouder als de gegevens met betrekking tot de rekeningen zijn noodzakelijk om de 
juiste fiscaal relevante persoon te identificeren en om de omvang van de fiscaal relevante 
gegevens vast te kunnen stellen. In dit kader wordt van nieuwe rekeninghouders op de eigen 
verklaring naast het woonland het fiscale identificatienummer opgevraagd. Het gebruik van een 
fiscaal identificatienummer is bij uitstek geschikt om een zo goed mogelijke match te verkrijgen 
tussen de aangeleverde fiscaal relevante gegevens en de betrokken belastingplichtige waarop deze 
gegevens betrekking hebben. 
De CRS bevat de mogelijkheid om bepaalde financiële instellingen en rekeningen van de 
gegevensverstrekking uit te sluiten omdat slechts een laag risico bestaat dat deze voor 
belastingontduiking worden gebruikt. Een rapportageplicht voor deze financiële instellingen en met 
betrekking tot dergelijke rekeningen is niet nodig in het licht van het met de CRS te dienen doel. 
Door deze financiële instellingen en rekeningen uit te zonderen, wordt eveneens recht gedaan aan 
artikel 11 van de Wbp. 
Artikel 12 van de Wbp beschrijft de geheimhoudingsplicht. Eenieder die kennis neemt van of werkt 
met de verwerkte persoonsgegevens is verplicht tot geheimhouding daarvan. In artikel 67 van de 
Algemene wet inzake rijksbelastingen (AWR) is de geheimhoudingsplicht van de Belastingdienst 
geregeld. Op grond van artikel 28 van de WIB geldt de geheimhoudingsplicht van artikel 67 van de 
AWR onverkort voor inlichtingen die in het kader van wederzijdse bijstand van een andere staat 
zijn verkregen. Daarnaast worden geen inlichtingen verstrekt aan een ander land als in dat land 
geen geheimhoudingsplicht voor ambtenaren geldt (artikel 16 van de WIB). Zoals reeds 
aangegeven zal de Belastingdienst slechts gegevens uitwisselen met landen waarmee afspraken 
zijn gemaakt met betrekking tot de bescherming van persoonsgegevens en de beveiliging daarvan.  
Artikel 13 van de Wbp vereist passende organisatorische en technische maatregelen om de 
persoonsgegevens te beveiligen tegen verlies of tegen enige vorm van onrechtmatige verwerking. 
Passende maatregelen houden in dat de beveiliging in overeenstemming is met de stand van de 
techniek, maar duidt ook op een proportionaliteit tussen de beveiligingsmaatregelen en de aard 
van de te beschermen gegevens. Indien gegevens een gevoelig karakter hebben, worden 
zwaardere eisen gesteld aan de beveiliging van die gegevens. Het gaat vooral om een voor de 
situatie adequate beveiliging. De bestaande procedures die binnen de rijksoverheid en de 
Belastingdienst gelden zullen zo veel mogelijk worden gevolgd. Zo zullen de Richtsnoeren 
Beveiliging van persoonsgegevens van het College bescherming persoonsgegevens van februari 
2013 worden nagevolgd door de bestaande beveiligingsregels binnen de Belastingdienst onverkort 
toe te passen op de onderhavige verwerking van persoonsgegevens. Uitwisseling met lidstaten 
vindt bovendien plaats via een beveiligd netwerk. Wat betreft de informatie-uitwisseling met derde
