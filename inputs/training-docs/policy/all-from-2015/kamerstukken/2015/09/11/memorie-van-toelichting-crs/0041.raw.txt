Op grond van het eerste lid, onderdeel d, van genoemd artikel moet het rekeningnummer worden 
verstrekt of het functionele equivalent daarvan in het geval een rekeningnummer ontbreekt, zoals 
bijvoorbeeld een polisnummer in het geval van een verzekeringsovereenkomst. 
Voorts moeten de naam van de rapporterende financiële instelling en het identificatienummer 
daarvan worden gerapporteerd op grond van het eerste lid, onderdeel e, van genoemd artikel. Voor 
Nederlandse financiële instellingen komt het identificatienummer overeen met het Rechtspersonen 
en Samenwerkingsverbanden Identificatienummer (RSIN) dat hun op grond van artikel 12, 
onderdeel a, van de Handelsregisterwet bij inschrijving is toegekend.  
Ten slotte moet op grond van het voorgestelde artikel 10b, eerste lid, onderdeel f, van de WIB het 
saldo of de waarde van de rekening aan het eind van het desbetreffende kalenderjaar of een 
andere relevante periode waarover gerapporteerd wordt, worden verstrekt. In het geval van een 
kapitaalverzekering of lijfrenteverzekering moet de geldswaarde of waarde bij afkoop daarvan 
worden gerapporteerd. 
Met ‘een andere relevante periode waarover gerapporteerd wordt’, wordt een afwijkende 
rapportageperiode bedoeld dan het kalenderjaar. Met de toevoeging ‘relevante’ wordt tot 
uitdrukking gebracht dat het niet om een willekeurige van een kalenderjaar afwijkende periode kan 
gaan. Gedacht kan worden aan een van een kalenderjaar afwijkend boekjaar of aan een bij 
verzekeringsproducten voorkomende periode van een jaar die verbonden is aan de zogenoemde 
‘anniversary date’ (zie ook onderdeel 15 van het OESO-commentaar op bijlage I, sectie I, 
onderdeel A, onder 4, van Richtlijn 2011/16/EU). Voor het bepalen van de waarde van een 
financiële rekening kan in dat geval derhalve worden aangesloten bij de afwijkende periode.  
Het OESO-commentaar op bijlage I, sectie I, onderdeel A, onder 4, van Richtlijn 2011/16/EU 
vermeldt in onderdeel 10 dat een negatief saldo of een negatieve waarde als nul moet worden 
gerapporteerd.  
In het geval de rekening gedurende het kalenderjaar, of  andere relevante periode waarover 
gerapporteerd wordt, werd opgeheven, hoeft de rapporterende financiële instelling alleen door te 
geven dat de rekening is opgeheven, en dus niet het saldo of de waarde vóór opheffing. 
Als sprake is van een gemeenschappelijke gehouden rekening (een “jointly held account”) moet 
aan alle rekeninghouders het volledige saldo of de volledige waarde worden toegerekend bij de 
rapportage door de financiële instelling. Hetzelfde geldt ten aanzien van de uiteindelijke 
belanghebbenden van een passieve NFE die rekeninghouder is. In het geval een rekeninghouder of 
uiteindelijk belanghebbende in meer dan één deelnemend rechtsgebied woont, zal door de 
Belastingdienst aan elk rechtsgebied het volledige saldo of de volledige waarde worden 
doorgegeven. Dat zal ook gebeuren als zowel de passieve NFE als de uiteindelijk 
belanghebbende(n) in een deelnemend rechtsgebied woont (onderscheidenlijk wonen). Derhalve 
moet ook in dat geval door de financiële instelling het volledige saldo, of de volledige waarde, 
zowel aan de entiteit als aan de uiteindelijk belanghebbende(n) worden toegerekend en dat bedrag 
zal dan vervolgens door de Belastingdienst aan het rechtsgebied of de rechtsgebieden waar de 
entiteit is gevestigd en aan het fiscale woonland of de fiscale woonlanden van de uiteindelijk 
41
