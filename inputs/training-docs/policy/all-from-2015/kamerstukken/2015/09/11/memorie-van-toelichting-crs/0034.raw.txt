genoemde zes uitzonderingen vallen vennootschappen waarvan de aandelen regelmatig worden 
verhandeld op een of meer erkende effectenbeurzen en gelieerde entiteiten hiervan, 
overheidsinstanties, internationale organisaties, centrale banken en financiële instellingen. Dit 
houdt in dat financiële instellingen over rekeningen die worden gehouden door dergelijke entiteiten 
en instellingen geen gegevens hoeven te rapporteren. In het OESO-commentaar op bijlage I, sectie 
VIII, onderdeel D, onder 2, van Richtlijn 2011/16/EU wordt in de onderdelen 112 tot en met 115 
uitleg gegeven over de uitgezonderde categorie ‘een onderneming waarvan de aandelen regelmatig 
worden verhandeld op één of meer erkende effectenbeurzen’ en in onderdeel 116 over de 
uitgezonderde categorie ‘financiële instelling’. Onder ‘erkende effectenbeurs’ wordt verstaan een 
beurs die officieel erkend wordt en onder toezicht staat van een erkende toezichthouder, zoals de 
Autoriteit Financiële Markten (AFM) of een andere overheidsinstantie van de jurisdictie waarin de 
beurs gevestigd is, en waar jaarlijks een betekenisvolle waarde aan aandelen wordt verhandeld. 
Onder een erkende effectenbeurs valt onder meer de NYSE Euronext Amsterdam. 
In het eerste lid, onderdeel q, wordt het in het eerste lid, onderdeel p, voorkomende begrip 
‘persoon uit een deelnemend rechtsgebied’ gedefinieerd. Het gaat hierbij om natuurlijke personen 
en entiteiten die ingezetenen zijn van een deelnemend rechtsgebied onder de fiscale wetgeving van 
dat rechtsgebied. Voorts valt onder het begrip ‘persoon uit een deelnemend rechtsgebied’ een 
nalatenschap van een erflater die ingezetene was van een deelnemend rechtsgebied. Als de 
rapporterende financiële instelling een kopie van een testament van de overledene of een kopie 
van de overlijdensakte ontvangt, valt de rekening behorend tot de nalatenschap onder het begrip 
uitgezonderde rekening, bedoeld in het eerste lid, onderdeel h, waarin onder andere wordt 
verwezen naar bijlage I, sectie VIII, onderdeel C, onder 17, onderdeel d, van Richtlijn 2011/16/EU. 
In het OESO-commentaar op bijlage I, sectie VIII, onderdeel D, onder 3, van Richtlijn 2011/16/EU 
wordt in onderdeel 92 ingegaan op deze ‘estate account’ en is aangegeven dat de rapporterende 
financiële instelling de rekening moet behandelen zoals die behandeld werd voordat de 
rekeninghouder overleed, totdat één van voormelde kopieën is ontvangen.  
In het eerste lid, onderdeel r, wordt een definitie gegeven van het begrip ‘gelieerde entiteit van een 
entiteit’, nu dat begrip terugkomt bij een van de uitzonderingen op ‘te rapporteren personen’, te 
weten de gelieerde entiteit van de entiteit waarvan de aandelen regelmatig worden verhandeld op 
een of meer erkende effectenbeurzen. 
In het eerste lid, onderdeel s, worden de ‘uiteindelijk belanghebbenden’ gedefinieerd. Dit is van 
belang omdat over uiteindelijk belanghebbenden van een passieve NFE moet worden 
gerapporteerd indien die uiteindelijk belanghebbenden te rapporteren personen zijn en de passieve 
NFE rekeninghouder is van een te rapporteren rekening. Het begrip ‘uiteindelijk belanghebbenden’ 
moet, zoals in bijlage I, sectie VIII, onderdeel D, onder 5, van Richtlijn 2011/16/EU is aangegeven, 
worden uitgelegd op een wijze die verenigbaar is met de aanbevelingen van de FATF. In het OESO-
commentaar op bijlage I, sectie VIII, onderdeel D, onder 6, van Richtlijn 2011/16/EU wordt in de 
onderdelen 132 tot en met 137 voorts nader ingegaan op het begrip ‘uiteindelijk 
belanghebbenden’.  
34
