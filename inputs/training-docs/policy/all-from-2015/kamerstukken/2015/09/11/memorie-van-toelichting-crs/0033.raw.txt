rekeninghouder die op 31 december 2015 reeds een rekening houdt bij een gelieerde entiteit van 
die financiële instelling, mits beide instellingen in hetzelfde rechtsgebied zijn gevestigd. 
In het eerste lid, onderdeel o, wordt het begrip ‘te rapporteren rekening’ gedefinieerd. Een te 
rapporteren rekening is een financiële rekening die wordt aangehouden door een rapporterende 
financiële instelling en die wordt gehouden door een of meer te rapporteren personen of door een 
zogenaamde passieve NFE met een of meer uiteindelijk belanghebbenden die een te rapporteren 
persoon is, onderscheidenlijk zijn, mits de rekening als zodanig is aangemerkt op basis van de 
identificatie- en rapportagevoorschriften, bedoeld in het voorgestelde artikel 10a van de WIB. Voor 
het antwoord op de vraag of een rekening wordt aangehouden door een financiële instelling is 
onderdeel 4 van bijlage II van Richtlijn 2011/16/EU van belang. Zo geldt voor een bewaarrekening 
ingevolge genoemde bepaling dat die in het algemeen wordt geacht te worden aangehouden door 
de financiële instelling die het beheer heeft over de activa op de rekening. Voor het antwoord op de 
vraag wie houder is van een rekening is bijlage I, sectie VIII, onderdeel E, onder 1, van Richtlijn 
2011/16/EU van belang. Hierin is bepaald dat onder ‘rekeninghouder’ wordt verstaan de persoon 
die door de financiële instelling die de rekening beheert, is geregistreerd of wordt geïdentificeerd 
als de houder van de rekening. Volgens deze begripsomschrijving wordt niet de persoon die 
bijvoorbeeld als gevolmachtigde of beleggingsadviseur een rekening houdt namens of voor 
rekening van een derde, aangemerkt als rekeninghouder, maar wordt die derde als rekeninghouder 
aangemerkt. In geval van een kapitaal- of lijfrenteverzekering wordt als rekeninghouder 
aangemerkt de persoon die gerechtigd is tot de geldswaarde daarvan of de persoon die gerechtigd 
is om de begunstigde van de polis te wijzigen. Een rekening kan meer rekeninghouders hebben 
(dan is sprake van een “jointly held account”), bijvoorbeeld in het geval van een kapitaal- of 
lijfrenteverzekering of in het geval sprake is van een zogenaamde ‘en/of’-rekening. Voor de vraag 
of sprake is van een te rapporteren rekening, moet in een dergelijk geval elke rekeninghouder op 
zichzelf als rekeninghouder worden behandeld (waarbij de daarvoor geldende identificatieregels 
worden toegepast) en als één rekeninghouder een te rapporteren persoon is, is reeds sprake van 
een te rapporteren rekening. Op deze situatie wordt ingegaan in onderdeel 140 van het OESO-
commentaar op bijlage I, sectie VIII, onderdeel E, onder 1, van Richtlijn 2011/16/EU. 
In Richtlijn 2011/16/EU wordt op het begrip te rapporteren rekening ingegaan in bijlage I, sectie 
VIII, onderdeel D. Onderdeel van dit begrip is, zoals hiervoor aangegeven, het begrip ‘te 
rapporteren persoon’. Volgens onderdeel 2 van genoemd onderdeel D is een te rapporteren 
persoon ‘een persoon van een lidstaat’. Nu dit wetsvoorstel evenwel niet alleen strekt tot 
implementatie van Richtlijn 2011/16/EU maar ook tot implementatie van de CRS voor (de 
automatische uitwisseling van gegevens met) landen buiten de EU, wordt voor de definitie van te 
rapporteren persoon in het onderhavige wetsvoorstel niet een op een aangesloten bij de definitie 
hiervan in genoemde richtlijn. In het eerste lid, onderdeel p, wordt het begrip ‘te rapporteren 
persoon’ namelijk gedefinieerd als ‘een persoon uit een deelnemend rechtsgebied’, met 
uitzondering van zes nader genoemde categorieën. Een deelnemend rechtsgebied is, zoals hiervoor 
aangegeven, gedefinieerd in het eerste lid, onderdeel f. Deze definitie wordt enerzijds uitgebreid en 
anderzijds beperkt ingevolge het voorgestelde artikel 2a, vijfde lid, van de WIB voor de toepassing 
van de begrippen ‘te rapporteren persoon’ en ‘persoon uit een deelnemend rechtsgebied’. Onder 
33
