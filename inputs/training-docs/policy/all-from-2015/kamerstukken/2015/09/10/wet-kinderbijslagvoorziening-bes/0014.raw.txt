Hoofdstuk 9   Uitvoering 
 
De uitvoering van de sociale zekerheidswetgeving in de openbare lichamen, zoals 
bijvoorbeeld de onderstand, vindt plaats door de vertegenwoordiging op de openbare 
lichamen van de Minister van Sociale Zaken en Werkgelegenheid. Deze 
vertegenwoordiging zal ook worden aangewezen voor de uitvoering van dit wetsvoorstel 
waardoor de Rijksdienst Caribisch Nederland-unit sociale zaken een geheel nieuwe taak 
gaat uitvoeren. Haar taak is te zorgen voor een adequate uitbetaling van de 
kinderbijslag BES en een effectieve controle en handhaving van het bij of krachtens de 
wet gestelde. De hiermee gemoeide uitvoeringskosten worden geraamd op € 490.000 en 
€ 490.000 incidenteel in 2015 respectievelijk 2016 en structureel op € 460.000. Dekking 
voor de incidentele kosten voor de jaren 2015 en 2016 (ten behoeve van de 
voorbereiding van de invoering van het wetsvoorstel en de daarmee verband houdende 
kosten) is gevonden in de opbrengsten van de boedelscheiding van de SVB Nederlandse 
Antillen. Voor de structurele uitvoeringskosten is een bedrag van jaarlijks € 460.000,- 
toegevoegd aan de begroting van het Ministerie van Sociale Zaken en Werkgelegenheid 
met ingang van het jaar 2016. 
 
Met het oog op het mogelijk maken van een tijdige maar tegelijkertijd adequate 
uitvoering van de nieuwe regeling, stelt de regering twee maatregelen voor om een 
soepel proces van transitie van het oude systeem van de fiscale tegemoetkoming naar 
het nieuwe systeem van kinderbijslag te bevorderen. De Minister van Sociale Zaken en 
Werkgelegenheid zal eenmalig over een grote hoeveelheid aanvragen moeten 
beschikken. De regering stelt daarom voor dat de Minister van Sociale Zaken en 
Werkgelegenheid na aanname van het wetsvoorstel door de Tweede Kamer en 
vooruitlopend op de inwerkingtreding daarvan, alvast aanvragen in ontvangst kan 
nemen. Dit zal de toekenning en daarmee verband houdende uitbetaling na de 
inwerkingtreding van de wet bespoedigen. Indien het parlement aan dit wetsvoorstel 
geen goedkeuring verleent, zal er niet overgegaan worden tot beschikking en mogelijke 
uitbetaling van de kinderbijslag BES. Dit zal ook worden gecommuniceerd aan de 
aanvragers. 
Daarnaast zal de Minister van Sociale Zaken en Werkgelegenheid na inwerkingtreding 
van de wet moeten beschikken over de ontvangen aanvragen en de toegekende 
kinderbijslag BES uitbetalen. De regering verwacht met extra inzet van tijdelijk 
personeel het merendeel van de aanvragen zo snel mogelijk, maar in ieder geval binnen 
de gebruikelijke termijnen, af te kunnen handelen. 
De regering stelt als tweede maatregel voor de eerste periode na inwerkingtreding een 
langere maximale betaaltermijn voor. Deze langere termijn van drie maanden in plaats 
van een maand heeft te maken met het in de implementatiefase voor het eerst 
verkrijgen en verwerken van de betaalgegevens en het daadwerkelijk uitvoeren van de 
uitbetaling van de kinderbijslag. Deze verlengde betaaltermijn kan nodig zijn omdat er in 
de implementatiefase sprake kan zijn van opstartproblemen met de betalingen. Zo komt 
het voor dat burgers speciaal voor de kinderbijslag BES een rekening moeten openen en 
activeren. Uitgangspunt is dat het merendeel van de betalingen in de eerste maand na 
de beschikkingsdatum plaatsvindt. De maatregel geldt enkel voor aanvragen die in de 
eerste vier maanden na inwerkingtreding door de Minister van Sociale Zaken en 
Werkgelegenheid worden ontvangen. 
 
Hoofdstuk 10   Ontvangen commentaar 
 
10.1 Consultatie bestuurscolleges van Bonaire, Sint Eustatius en Saba 
Het concept-wetsvoorstel is 9 maart 2015 ter consultatie aangeboden aan de 
bestuurscolleges van Sint Eustatius, Saba en Bonaire. Op 17, respectievelijk 27 en 31 
maart, zijn reacties ontvangen. 
 
Het bestuurscollege van Sint Eustatius vraagt in de reactie om het loslaten van de 
termijn van vijf jaar ingezetenschap van het kind om als ouders in aanmerking te 
 
  14
