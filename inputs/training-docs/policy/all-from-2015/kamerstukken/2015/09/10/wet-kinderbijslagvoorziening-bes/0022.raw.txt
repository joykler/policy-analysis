bepalen aan wie de kinderbijslag BES zal worden uitbetaald. 
Naast het voeren van een gezamenlijke huishouding is er maar één mogelijkheid dat er 
meerdere rechthebbenden voor hetzelfde kind zijn: dit kan indien de rechthebbenden 
geen gezamenlijke huishouding voeren en het kind om onderwijsredenen of ziekte of 
handicap geen ingezetene is en niet tot het huishouden (van één van beiden) behoort. 
In deze situatie voorziet het vierde lid. Dat lid bepaalt dat de uitbetaling van het recht 
geschiedt aan de rechthebbende waar het kind als laatste zijn woonverblijf had. 
Hieronder wordt tevens verstaan – voor zover de rechthebbenden pas nadat het kind om 
onderwijsredenen of wegens ziekte of handicap de openbare lichamen en het 
huishouden heeft verlaten, de gezamenlijke huishouding hebben beëindigd – de ouder 
die als laatste is aangewezen om het recht op kinderbijslag BES uitbetaald te krijgen.  
In afwijking van het eerste lid voorziet het vijfde lid in een langere termijn van betaling. 
Deze termijn wordt eenmalig vastgesteld op drie maanden. Het artikellid voorziet in het 
vervallen van het lid, aangezien dit lid ruim binnen een jaar is uitgewerkt. Voor een 
verdere toelichting op deze langere termijn van betaling, zie hoofdstuk 9 van het 
algemene deel van deze memorie van toelichting. 
 
Artikel 18 
Het beoogde artikel 18 voorziet in enkele bepalingen omtrent de opschorting van de 
betaling van de kinderbijslag BES. De Minister van Sociale Zaken en Werkgelegenheid 
dient de betaling op te schorten, indien deze duidelijke aanwijzingen of een gegrond 
vermoeden heeft dat er geen recht meer is op kinderbijslag BES. Dit kan bijvoorbeeld 
voorkomen indien het kind geen ingezetene meer is en niet meer tot het huishouden 
behoort, terwijl er geen sprake is van een uitzonderingsituatie als bedoeld in artikel 5, 
tweede lid. 
Daarnaast wordt de betaling opgeschort indien er niet voldaan is aan het gestelde in de 
artikelen 14 en 15.  
Ook wordt de betaling opgeschort indien in een basisadministratie een adres staat dat 
afwijkt van het adres dat de rechthebbende en het kind waarvoor het recht wordt 
verkregen, heeft opgegeven.  
Er vindt geen opschorting plaats indien de afwijking geen gevolg kan hebben voor het 
recht op kinderbijslag BES, dan wel in het geval dat de afwijking niet aan de 
rechthebbende kan worden verweten. Daarnaast is in het vierde lid bepaald dat er niet 
overgegaan wordt tot opschorting voordat de rechthebbende in de gelegenheid is 
gesteld om zijn zienswijze bekend te maken, indien de opschorting gebaseerd is op 
gegevens over feiten of belangen die de rechthebbende betreffen, welke niet door de 
rechthebbende zelf zijn verstrekt. Dit is bijvoorbeeld het geval indien er wordt 
overgegaan tot opschorting in verband met duidelijke aanwijzingen of een gegrond 
vermoeden dat er sprake is van ongerechtvaardigde samenloop van kinderbijslag BES en 
studiefinanciering BES. 
 
Artikel 19 
Het voorgestelde artikel behelst een vervaltermijn van drie maanden na de 
betaalbaarstelling van de kinderbijslag BES. Indien niet binnen drie maanden het bedrag 
aan kinderbijslag BES in ontvangst is genomen, dan wel is ingevorderd, wordt het 
bedrag aan kinderbijslag BES niet meer uitbetaald. Er is een hardheidsclausule 
opgenomen die de Minister van Sociale Zaken en Werkgelegenheid bevoegd maakt om 
van de gestelde termijn af te wijken indien onverkorte toepassing daarvan zou leiden tot 
overwegende onbillijkheid. Voor de formulering van deze clausule is aansluiting gezocht 
bij de model hardheidsclausule uit de Aanwijzingen voor de regelgeving (Ar 131a). 
 
Artikel 20 
De kinderbijslag BES is bedoeld voor de onderhoudskosten van kinderen. Om ervoor te 
zorgen dat de kinderbijslag BES ook daadwerkelijk daarvoor kan worden aangewend, 
voorziet het artikel erin dat geen beslag kan worden gelegd op de kinderbijslag BES. 
Dit artikel is vergelijkbaar met de artikelen 18 van de Wet algemene 
 
  22
