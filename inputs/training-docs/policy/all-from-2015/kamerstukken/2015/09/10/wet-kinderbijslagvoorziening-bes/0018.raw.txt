bijvoorbeeld bewerkstelligd dat de grootmoeder die haar kleinkind in huis neemt in 
aanmerking komt voor kinderbijslag BES. Het ligt niet in de rede om recht op 
kinderbijslag BES te verkrijgen indien het desbetreffende kind maar één maand tot het 
desbetreffende huishouden behoort. Van een duurzaam verblijf is volgens de regering in 
ieder geval sprake indien het kind meer dan drie maanden tot het huishouden behoort. 
Indien het kind om onderwijsredenen of wegens ziekte of handicap niet meer tot het 
huishouden behoort en geen ingezetene meer is, blijft de verzorger in aanmerking 
komen voor kinderbijslag BES indien deze verzorger het kind blijft verzorgen. 
De term “verzorgd’’ ziet tevens op de situatie dat twee 17-jarigen met elkaar duurzaam 
een huishouden vormen. Indien deze toevoeging niet zou worden opgenomen, kunnen 
zij voor elkaar een recht op kinderbijslag BES laten gelden. Indien er wel duidelijk 
sprake is van verzorging, kan er wel sprake zijn van een recht op kinderbijslag BES. 
 
Artikel 4 
Dit artikel voorziet in het aanwijzen van de uitvoerder van onderhavig voorstel van wet 
nadat dit tot wet is verheven. De aangewezen uitvoerder is de Minister van Sociale 
Zaken en Werkgelegenheid. 
 
Artikel 5 
Dit artikel is de centrale bepaling in dit wetsvoorstel. Het artikel regelt wie recht heeft op 
kinderbijslag BES.  
Het eerste lid behelst de hoofdregel. In de eerste plaats dient daarvoor zowel de ouder, 
als degene die als zijn kind moet worden beschouwd, ingezetene te zijn van de openbare 
lichamen. Daarnaast dient het kind nog niet de leeftijd van 18 jaar te hebben bereikt en 
moet het deel uitmaken van het huishouden van de ouder of verzorger. Het kind behoort 
tot het huishouden van zijn ouder of verzorger, indien het woont bij de ouder of 
verzorger. 
In het tweede lid worden meerdere uitzonderingen op het eerste lid voorzien. Ten eerste 
hoeft het kind geen ingezetene te zijn en geen deel uit te maken van het huishouden 
van de rechthebbende, indien het kind wegens ziekte of handicap geen ingezetene 
(meer) is en niet (meer) tot het huishouden behoort. Daarnaast komt de rechthebbende 
ook voor kinderbijslag BES in aanmerking, indien het kind om onderwijsredenen geen 
ingezetene meer is en niet meer tot het huishouden van de rechthebbende behoort. 
Opgemerkt zij dat het kind dat om onderwijsredenen of in verband met een ziekte of 
handicap geen ingezetene is, noodzakelijkerwijs niet tot het huishouden van de 
rechthebbende behoort. Immers, bepalend voor de vraag of het kind tot het huishouden 
behoort, is of het kind bij de rechthebbende woont. 
Om een beroep te kunnen doen op de voornoemde uitzonderingen dient het kind wel ten 
minste vijf jaar ingezetene te zijn geweest van een openbaar lichaam. Daarbij kunnen 
de perioden die door het kind aansluitend zijn doorgebracht in één van de openbare 
lichamen bij elkaar worden opgeteld. In een ministeriële regeling kan worden geregeld 
dat in voorkomende situaties van de termijn van vijf jaar kan worden afgeweken. Hierbij 
wordt met name gedacht aan de situatie dat het kind in verband met ziekte of handicap 
geen ingezetene meer is en niet meer tot het huishouden behoort.  
 
De vreemdeling die voldoet aan de voorwaarden gesteld in het eerste lid, maar die niet 
rechtmatig verblijft op de openbare lichamen, is desalniettemin uitgezonderd van het 
recht op kinderbijslag BES. Voorkomen dient te worden dat het verblijf van de niet 
rechtmatig verblijvende vreemdeling door het verkrijgen van kinderbijslag BES wordt 
gelegitimeerd en kan worden voortgezet.  
Voor de rechthebbende met een kind dat niet meer tot het huishouden behoort om 
onderwijsredenen of om ziekte of handicap, maar ook niet tot het huishouden van een 
ander behoort, geldt de hoogte van het kinderbijslagbedrag BES dat geldt voor het 
openbaar lichaam waar de rechthebbende woont.  
 
Artikel 6 
Het eerste lid voorziet in een uitzondering op artikel 5, eerste lid. Indien het kind recht 
 
  18
