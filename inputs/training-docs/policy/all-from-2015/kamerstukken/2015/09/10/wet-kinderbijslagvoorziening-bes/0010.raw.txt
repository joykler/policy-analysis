Zaken en Werkgelegenheid aangegeven voor de extra kosten hiervan dekking te zullen 
11
zoeken voor 2016. 
 
Hoofdstuk 3   Inhoud wetsvoorstel 
 
Uitgangspunt van dit wetsvoorstel is dat alle in Caribisch Nederland ingezeten ouders 
voor hun ingezeten kinderen onder de 18 jaar een tegemoetkoming voor de kosten van 
levensonderhoud van de kinderen ontvangen. Ook personen die geen ouder zijn van het 
kind maar bij wie vastgesteld kan worden dat het kind tot het huishouden behoort en die 
voor het kind zorgen, kunnen rechthebbende voor de kinderbijslag BES zijn. Door de 
rechthebbenden een tegemoetkoming in de kosten van de verzorging en opvoeding te 
geven, krijgen kinderen in Caribisch Nederland meer ontwikkelingskansen. Bij het 
vormgeven van dit wetsvoorstel is rekening gehouden met de motie Schouten-Van Laar 
zodat degenen die de fiscale tegemoetkoming wel kunnen verzilveren er financieel niet 
op achteruitgaan bij de inwerkingtreding van dit wetsvoorstel. Het wetsvoorstel draagt 
bij aan de armoedebestrijding in Caribisch Nederland omdat de kinderbijslag BES in 
tegenstelling tot de eerdergenoemde fiscale tegemoetkoming als voorziening bij alle 
inkomensgroepen terechtkomt. 
 
Met de uitvoering van dit wetsvoorstel wordt de Minister van Sociale Zaken en 
Werkgelegenheid belast. Deze is op de openbare lichamen vertegenwoordigd door de 
Rijksdienst Caribisch Nederland-unit sociale zaken die dit wetsvoorstel, indien 
aangenomen, tot uitvoering gaat brengen. 
Als gevolg van de nagestreefde eenvoud ontstaat zo weinig mogelijk regeldruk voor de 
burgers en wordt de uitvoering relatief simpel. 
 
Hoofdstuk 4   Hoofdlijnen van het wetsvoorstel 
 
Dit hoofdstuk voorziet in een algemene toelichting bij de hoofdlijnen van het 
wetsvoorstel.  
 
4.1 Rechthebbende-begrip 
De doelgroep van de kinderbijslagvoorziening BES zijn de inwoners van de eilanden in 
Caribisch Nederland die een kind verzorgen. Dit brengt met zich mee dat het begrip 
ingezetenschap voor ouder of verzorger (hierna: ouder) en kind centraal staat in dit 
wetsvoorstel. In het kader van het wetsvoorstel geldt de hoofdregel dat het kind tot het 
huishouden van de ouder behoort. Hiermee wordt de aanname gedaan dat de ouder 
voorziet in de kosten van onderhoud van het kind.  
 
Voor de toepassing van deze wet geldt dat voor het kind dat ingezetene was maar om 
redenen van scholing dan wel ziekte of handicap buiten Caribisch Nederland woont, niet 
de voorwaarden met betrekking tot ingezetenschap en tot het huishouden behoren 
worden gesteld. Wel moet het kind dat om dergelijke redenen uit de openbare lichamen 
vertrekt langer dan vijf jaar ingezetene zijn; bij ministeriële regeling kan worden 
bepaald dat in specifieke gevallen van de termijn van vijf jaar kan worden afgeweken. 
Hierbij wordt met name gedacht aan de situatie dat het kind in verband met ziekte of 
handicap geen ingezetene (meer) is. Dat het kind om die redenen buiten de openbare 
lichamen woont, moeten ouders aantonen, willen zij in aanmerking (blijven) komen voor 
kinderbijslag BES. De voorwaarden en de manier waarop dat kan worden uitgewerkt, 
zullen worden vastgelegd in een ministeriële regeling. De periode van vijf jaar 
ingezetenschap van het kind voorkomt dat voor kinderen die slechts kort of geen 
ingezetene zijn geweest, langdurig kinderbijslag BES moet worden verstrekt. De periode 
van vijf jaar komt overeen met de geldende termijn in het Besluit onderstand BES voor 
het in aanmerking komen van onderstand (artikel 7, eerste lid, onderdeel c). 
 
                                                
11
 Handelingen II 2014/15, nr. 30, item 6, blz. 27. 
 
  10
