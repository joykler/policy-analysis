Artikel 14. Informatieplicht 
1. De rechthebbende, alsmede degene die in aanmerking wenst te komen voor 
kinderbijslag BES, is verplicht aan Onze Minister op zijn verzoek of onverwijld uit eigen 
beweging alle feiten en omstandigheden mee te delen, waarvan hem of haar 
redelijkerwijs duidelijk moet zijn dat zij van invloed kunnen zijn op het recht op 
kinderbijslag BES of op het geldend maken van het recht op kinderbijslag BES, dat wordt 
betaald.  
2. De verplichting, bedoeld in het eerste lid, geldt niet indien het kind voor wie 
kinderbijslag BES wordt uitbetaald, recht heeft op studiefinanciering op grond van de 
Wet studiefinanciering BES. 
 
Artikel 15. Controlevoorschriften 
1. Bij ministeriële regeling kunnen controlevoorschriften worden vastgesteld. Deze 
voorschriften gaan niet verder dan strikt noodzakelijk is voor een juiste uitvoering van 
deze wet. 
2. De rechthebbende, alsmede degene die in aanmerking wenst te komen voor 
kinderbijslag BES, is verplicht de voorschriften op te volgen en anderszins aan Onze 
Minister desgevraagd de medewerking te verlenen die redelijkerwijs nodig is voor de 
uitvoering van deze wet. 
3. De rechthebbende, alsmede degene die in aanmerking wenst te komen voor 
kinderbijslag BES, onthoudt zich van zeer ernstige misdragingen jegens de met de 
uitvoering van deze wet belaste personen en instanties tijdens het verrichten van hun 
werkzaamheden. 
 
Artikel 16. Weigering kinderbijslag BES 
Onze Minister is bevoegd de kinderbijslag BES tijdelijk of blijvend, geheel of gedeeltelijk 
te weigeren, indien de rechthebbende de verplichtingen, bedoeld in de artikelen 14 en 
15, niet of niet behoorlijk is nagekomen. Van de weigering wordt afgezien indien elke 
vorm van verwijtbaarheid ontbreekt. Bij algemene maatregel van bestuur worden 
nadere regels gesteld over de tenuitvoerlegging van de weigering. 
 
Paragraaf 3. Betaling kinderbijslag BES 
 
Artikel 17. Betaling kinderbijslag BES 
1. De kinderbijslag BES wordt betaalbaar gesteld door Onze Minister. De betaling 
geschiedt per kalendermaand. Onze Minister betaalt zo spoedig mogelijk, doch uiterlijk 
binnen één maand na het tijdstip waarop recht op kinderbijslag BES wordt vastgesteld. 
De betaling is geschied, indien de ontvanger de betaling daadwerkelijk heeft ontvangen. 
2. Indien twee personen, die gezamenlijk een huishouden vormen, over eenzelfde 
tijdvak recht op kinderbijslag BES voor eenzelfde kind hebben, wordt de kinderbijslag 
BES uitbetaald aan degene van hen die zij gezamenlijk daartoe hebben aangewezen. 
3. Bij gebreke van een gezamenlijke aanwijzing als bedoeld in het tweede lid bepaalt 
Onze Minister aan welke persoon de kinderbijslag BES wordt uitbetaald. 
4. Indien twee personen recht hebben op kinderbijslag BES voor eenzelfde kind en dit 
kind niet tot het huishouden behoort van de twee personen, wordt enkel het recht van 
de persoon tot wiens huishouden het kind als laatste behoorde uitbetaald. 
5. In afwijking van het eerste lid betaalt Onze Minister voor de aanvragen die zijn 
ontvangen binnen vier maanden na inwerkingtreding van dit artikel uiterlijk binnen drie 
maanden na het tijdstip waarop recht op kinderbijslag BES wordt vastgesteld. Dit lid 
vervalt een jaar na de datum van inwerkingtreding van dit artikel. 
 
Artikel 18. Schorsing betaling 
1. Onze Minister schort de betaling van de kinderbijslag BES op of schorst de betaling, 
indien hij op grond van duidelijke aanwijzingen van oordeel is of het gegronde 
vermoeden heeft, dat: 
a. het recht op kinderbijslag BES niet of niet meer bestaat; of 
b. de rechthebbende een verplichting die hem of haar op grond van de artikelen 14 en 
15 is opgelegd, niet is nagekomen.
