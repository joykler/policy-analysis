2. In dit artikel wordt onder benadelingsbedrag verstaan het brutobedrag dat als gevolg 
van het niet of niet behoorlijk nakomen van de verplichting, bedoeld in artikel 14, ten 
onrechte of tot een te hoog bedrag aan kinderbijslag BES is verleend. 
3. Indien het niet of niet behoorlijk nakomen door de rechthebbende, dan wel degene 
die in aanmerking wenst te komen voor kinderbijslag BES, van de verplichting, bedoeld 
in artikel 14, niet heeft geleid tot een benadelingsbedrag, kan Onze Minister een 
bestuurlijke boete opleggen van ten hoogste het bedrag van de tweede categorie, 
bedoeld in artikel 27, vierde lid, van het Wetboek van Strafrecht BES. 
4. Bij algemene maatregel van bestuur kunnen nadere regels gesteld worden over de 
tenuitvoerlegging van de bestuurlijke boete, alsmede de verrekening van deze 
bestuurlijke boete. 
 
Artikel 24. Gegevensdeling 
1. Alle gegevens en inlichtingen die noodzakelijk zijn voor de uitvoering van deze wet, 
worden aan Onze Minister kosteloos verstrekt door: 
a. Onze Minister van Onderwijs, Cultuur en Wetenschap, voor zover het betreft de 
studiefinanciering BES en de studiefinanciering op grond van de Wet studiefinanciering 
2000; 
b. de SVB, voor zover het betreft de toepassing van de Algemene Kinderbijslagwet. 
2. De gegevens of inlichtingen worden geleverd binnen een daartoe gestelde termijn. 
 
 
HOOFDSTUK 4. FINANCIERING 
 
Artikel 25. Te besteden middelen 
De op grond van deze wet uit te keren bedragen aan kinderbijslag BES en de aan de 
uitvoering van deze wet verbonden kosten komen ten laste van het Rijk. 
 
 
HOOFDSTUK 5. WIJZIGING VAN ANDERE WETTEN 
 
Artikel 26. Wijziging van de Belastingwet BES 
 
Artikel 8.10, tweede lid, onderdeel c, van de Belastingwet BES komt te luiden: 
c. de belastingvrije som, bedoeld in artikel 24, tweede lid, van de Wet 
inkomstenbelasting BES ten onrechte of tot een te hoog bedrag is verleend. 
 
Artikel 27. Wijziging van de Wet inkomstenbelasting BES 
 
De Wet inkomstenbelasting BES wordt als volgt gewijzigd: 
 
A 
 
In artikel 12, eerste lid, wordt “artikel 24, tweede, derde en vierde lid” vervangen door: 
artikel 24, tweede en derde lid. 
 
B 
 
Artikel 24 wordt als volgt gewijzigd: 
1. In het eerste lid, onderdeel a, onder 2°, wordt na “de belastingvrije som” ingevoegd: 
, en. 
2. Het eerste lid, onderdeel a, onder 3°, vervalt. 
3. In het eerste lid, onderdeel a, wordt 4° vernummerd tot 3°. 
4. Het derde en vijfde lid vervallen onder vernummering van het vierde lid tot derde lid 
en het zesde en zevende lid tot vierde en vijfde lid.
