Artikel 25 
Zie voor dit artikel hoofdstuk 7 van het algemene deel van de memorie van toelichting.  
 
Artikelen 26, 27 en 28 
In artikel 24, eerste lid, onderdeel a, van de Wet inkomstenbelasting BES (Wet ib BES) 
is geregeld dat als tot het huishouden van de belastingplichtige een kind behoort dat bij 
de aanvang van het kalenderjaar de leeftijd van 18 jaar niet heeft bereikt, op het 
belastbaar inkomen van binnenlands belastingplichtigen een kindertoeslag ter grootte 
15
van 1.522 USD per kind, doch niet meer dan 3.044 USD in mindering wordt gebracht. 
In artikel 8 van de Wet loonbelasting BES (Wet lb BES) wordt voor de toepassing van de 
kindertoeslag bij de bepaling van het bedrag van de verschuldigde belasting verwezen 
naar artikel 24 van de Wet ib BES. In artikel 8, tweede lid, van de Wet lb BES is 
geregeld dat als de werknemer over loontijdvakken die geheel of gedeeltelijk 
samenvallen loon geniet uit meer dan één dienstbetrekking of vroegere dienstbetrekking 
dan wel van meer dan één inhoudingsplichtige en dit loon voor de berekening van de 
belasting niet wordt samengevoegd, de werknemer de kindertoeslag slechts in één 
dienstbetrekking dan wel tegenover één inhoudingsplichtige geldend kan maken.  
In artikel 8.10 van de Belastingwet BES is opgenomen dat navordering kan plaatsvinden 
indien te weinig belasting is geheven doordat de belastingvrije som of de kindertoeslag 
ten onrechte of tot een te hoog bedrag is verleend.  
De artikelen 26, 27 en 28 strekken er toe de kindertoeslag te beëindigen door deze te 
schrappen in artikel 24, eerste lid, onderdeel a, van de Wet ib BES en ook de 
verwijzingen daarnaar te schrappen in de Wet lb BES en de Belastingwet BES. 
 
Artikel 29 
De motie Schouten-Van Laar roept op tot inwerkingtreding van een kinderbijslagregeling 
voor de openbare lichamen per 1 januari 2016. Met dit voorstel van wet zet de regering 
zich in om gehoor te geven aan deze motie. Door de twee maatregelen (zie hoofdstuk 9 
van het algemene deel van deze memorie van toelichting) die de inwerkingtreding van 
dit wetsvoorstel begeleiden en extra inzet van tijdelijk personeel voorziet de regering dat 
de beoogde datum van inwerkingtreding van 1 januari 2016 haalbaar en uitvoerbaar is.  
Indien het wetsvoorstel pas (kort) na 1 januari 2016 in werking kan treden, kan bij 
koninklijk besluit worden besloten terugwerkende kracht te verlenen tot 1 januari 2016. 
Op dit moment wordt een latere inwerkingtreding voorzien van artikel 6, derde lid, 
omdat de reisvoorziening op basis van de Wet studiefinanciering 2000 voor de mbo-
deelnemer, zoals nu voorzien, eerst op 1 januari 2017 beschikbaar komt. Tevens wordt 
voorzien dat artikel 26 op een later tijdstip in werking zal treden, zodat de eventuele 
navorderingen met betrekking tot de kindertoeslag nog doorgang kunnen vinden. 
 
De Wet raadgevend referendum is van toepassing op deze wet. Omdat het 
uitvoeringstechnisch niet mogelijk is om een periode vrij te houden voor een mogelijk 
raadgevend referendum en tevens gehoor te geven aan de motie Schouten-Van Laar, 
voorziet het tweede lid in een beroep op artikel 12 van de Wet raadgevend referendum. 
Dat biedt de mogelijkheid om dit wetsvoorstel in afwijking van de Wet raadgevend 
referendum met ingang van 1 januari 2016 in werking te laten treden. 
 
De Staatssecretaris van Sociale Zaken 
en Werkgelegenheid, 
 
 
 
J. Klijnsma 
                                                
15
 Bedragen geldend per 1 januari 2015. Zie de Regeling van de Staatssecretaris van Financiën van 
30 december 2014 tot bijstelling bedragen Wet inkomstenbelasting BES en vaststelling 
loonbelasting- en premietabellen Wet loonbelasting BES (Stcrt. 2014, 36637).
