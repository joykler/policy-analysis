aanmerking nemende dat niet uitgesloten is dat dit bedrag op het moment van 
inwerkingtreding van deze wet niet juist meer zou zijn, voorziet het onderhavige 
artikellid erin dat die bedragen eenmalig na de datum van inwerkingtreding van de 
betreffende artikelen van deze wet (naar boven) aangepast kunnen worden. Deze 
bevoegdheid vervalt zes maanden na de inwerkingtreding van dit wetsvoorstel. 
 
Artikel 11 
De Minister van Sociale Zaken en Werkgelegenheid voert deze wet uit op de openbare 
lichamen. Hij beoordeelt in dat verband de aanvragen voor de vaststelling van het recht 
op kinderbijslag BES. Deze beoordeling vindt ten eerste plaats aan de hand van door de 
aanvrager verstrekte gegevens.  
De Minister van Sociale Zaken en Werkgelegenheid stelt een formulier ter beschikking 
aan de aanvrager als vehikel voor het aanvragen van kinderbijslag BES. Ook stelt het 
artikel voor om maar met ten hoogste één jaar terugwerkende kracht vanaf het moment 
dat er recht op kinderbijslag BES is vastgesteld, kinderbijslag BES toe te kunnen 
kennen.  
De Minister van Sociale Zaken en Werkgelegenheid heeft de bevoegdheid om van het 
eerste lid af te wijken. In bijzondere gevallen kan hij ook zonder aanvraag, ambtshalve 
vaststellen dat een recht op kinderbijslag BES bestaat. Dit kan het geval zijn als 
kinderbijslag BES niet verwijtbaar door de aanvrager niet is aangevraagd. Hierbij kan 
gedacht worden aan gevallen waarbij ziekte in de weg heeft gestaan of staat van het 
indienen van een aanvraag. 
Het vijfde lid voorziet in een uitzondering op het derde lid. De terugwerkende kracht 
waarmee het recht op kinderbijslag BES kan ontstaan, reikt niet verder dan tot de 
inwerkingtreding van dit artikel. Hiermee wordt verhinderd dat er recht kan worden 
verkregen en kan worden uitgekeerd voordat deze wet in werking is getreden. Een jaar 
na inwerkingtreding van dit artikel is het vijfde lid uitgewerkt, aangezien de 
terugwerkende kracht gemaximeerd is op een jaar. Daarom voorziet het zesde lid in het 
laten vervallen van het vijfde en zesde lid.  
 
Artikel 12 
Dit artikel voorziet in het bepalen van termijnen voor het nemen van een beschikking op 
grond van deze wet. Indien er een aanvraag wordt gedaan, is de Minister van Sociale 
Zaken en Werkgelegenheid er in de regel toe gehouden om binnen een redelijke termijn 
op de aanvraag te beschikken. Deze redelijke termijn is in ieder geval afgelopen indien 
er niet binnen acht weken een beschikking aan de aanvrager beschikbaar is gesteld. 
Deze termijn kan worden verlengd met nogmaals acht weken, indien de omstandigheden 
daartoe nopen. Wel dient de aanvrager daarvan door middel van een kennisgeving op de 
hoogte te worden gesteld. 
 
Artikel 13 
Voorkomen dient te worden dat ten onrechte kinderbijslag BES is verleend. Hoofdregel is 
daarom dat onverschuldigd uitgekeerde kinderbijslag BES wordt teruggevorderd, 
waardoor de rechtmatige toestand wordt hersteld. Daarvoor is nodig dat het besluit tot 
toekenning van de kinderbijslag BES kan worden herzien dan wel ingetrokken in de 
volgende gevallen: 
a. indien door het niet nakomen van de informatieverplichtingen of het niet voldoen aan 
de controlevoorschriften van de Minister van Sociale Zaken en Werkgelegenheid, ten 
onrechte kinderbijslag BES is verleend;  
b. indien ten onrechte kinderbijslag BES is verleend. Dit doet zich voor indien Onze 
Minister abusievelijk kinderbijslag BES uitkeert;  
c. indien door het niet nakomen van de informatieplicht niet meer kan worden nagegaan 
of er recht op kinderbijslag BES bestaat. 
De Minister van Sociale Zaken en Werkgelegenheid kan afzien van een herziening of 
intrekking, indien daarvoor dringende redenen aanwezig zijn.
