Memorie van Toelichting 
 
ALGEMEEN DEEL 
 
Hoofdstuk 1   Inleiding 
 
Dit wetsvoorstel bevat een voorstel tot het invoeren van een kinderbijslagvoorziening 
voor de openbare lichamen Bonaire, Sint Eustatius en Saba, dat rekening houdt met de 
plaatselijke mogelijkheden en omstandigheden. Voor Caribisch Nederland geldt reeds 
een eigen sociale zekerheidswetgeving, met weliswaar een fiscale tegemoetkoming in de 
kosten voor het onderhoud van kinderen, maar een adequate vorm van kinderbijslag 
voor alle inwoners ontbreekt daar nog in.  
 
Gezien de verzilveringsproblematiek van de bestaande fiscale tegemoetkoming – die 
hierna nog nader wordt toegelicht –, is de regering, mede in het licht van de 
armoedeproblematiek, van oordeel dat een op de context van Caribisch Nederland 
toegesneden vorm van kinderbijslag op zijn plaats is. Het aflopen van de periode van vijf 
jaar legislatieve rust geeft daar ruimte voor, maar belangrijker nog is dat deze 
verbetermaatregel een bouwsteen is binnen de bredere beleidsinzet zoals vastgelegd in 
het door het kabinet en de bestuurscolleges van de openbare lichamen overeengekomen 
1
Meerjarenprogramma Caribisch Nederland voor 2015-2018 . 
 
Doel van dit wetsvoorstel is een inkomensonafhankelijke kinderbijslagvoorziening 
mogelijk te maken voor de ingezeten ouders en kinderen van de openbare lichamen 
Bonaire, Sint Eustatius en Saba en de bestaande fiscale tegemoetkoming voor de kosten 
van kinderen te laten vervallen. Door deze wijziging wordt bewerkstelligd dat een 
grotere groep van ingezetenen een tegemoetkoming voor de kosten van kinderen kan 
verkrijgen. Door uit te gaan van een voor ieder kind gelijke inkomensonafhankelijke 
kinderbijslagvoorziening krijgen namelijk ook de ouders die geen gebruik kunnen maken 
van de fiscale kinderkorting een tegemoetkoming van de overheid voor de 
onderhoudskosten van hun kind. Daarmee draagt het wetsvoorstel bij aan de 
ontwikkelingskansen van kinderen die wonen in Caribisch Nederland. In totaal raakt het 
wetsvoorstel ongeveer 5 000 kinderen, in plaats van het, naar schatting op dit moment, 
aantal van 2 000 kinderen waarvan de ouders profiteren van de fiscale tegemoetkoming.  
 
2
Bij de transitie op 10 oktober 2010 is volgens afspraak met de eilanden de bestaande 
Nederlands-Antilliaanse wetgeving die op de drie eilanden gold, van kracht gebleven. 
Hiermee werd beoogd dat de drie eilanden niet direct na de statuswijziging 
3
geconfronteerd zouden worden met een te grote verandering in het geldend recht. 
Hierbij is steeds onderkend dat er verschillen kunnen (voort)bestaan tussen het 
4
voorzieningenniveau van het Europese deel van Nederland en Caribisch Nederland . Dat 
is zo verankerd in het Statuut voor het Koninkrijk der Nederlanden. De wetgever heeft in 
artikel 1, tweede lid, van het Statuut voor het Koninkrijk der Nederlanden uitdrukkelijk 
bepaald dat het mogelijk is regels te stellen die passend zijn voor de specifieke 
omstandigheden in Caribisch Nederland: “Voor deze eilanden kunnen regels worden 
gesteld en andere specifieke maatregelen worden getroffen met het oog op de 
economische en sociale omstandigheden, de grote afstand tot het Europese deel van 
Nederland, hun insulaire karakter, kleine oppervlakte en bevolkingsomvang, 
geografische omstandigheden, het klimaat en andere factoren waardoor deze eilanden 
zich wezenlijk onderscheiden van het Europese deel van Nederland”. 
Met het onderhavige wetsvoorstel wordt een voor Caribisch Nederland op maat 
gesneden regeling gerealiseerd. De geringe schaalgrootte, ook van de uitvoering op de 
                                                
1
 Kamerstukken II 2014/15, 34 400 nr. 44. 
2
 Kamerstukken II 2006/07, 30 800 IV, nr. 5, bijlage (onderdeel A, onder punt 5). 
3
 Kamerstukken I 2009/10, 32 213, nr. 3, blz. 5. 
4
 Zie bijvoorbeeld Kamerstukken II 2009/10, 32 213, nr. 3, blz. 4.
