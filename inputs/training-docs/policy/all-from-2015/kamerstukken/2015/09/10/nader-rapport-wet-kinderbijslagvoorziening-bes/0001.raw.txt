Betreft Nader rapport inzake het voorstel van wet tot vaststelling van een 
algemene kinderbijslagvoorziening voor de openbare lichamen Bonaire, Sint 
Eustatius en Saba (Wet kinderbijslagvoorziening BES) 
 
Blijkens de mededeling van de Directeur van Uw Kabinet van 30 april 2015, nr. 
2015000774, machtigde Uwe Majesteit de Afdeling advisering van de Raad van 
State haar advies inzake het bovenvermelde voorstel van wet rechtstreeks aan 
mij te doen toekomen. 
Dit advies, gedateerd 26 juni 2015, nr. W12.15.0146/III, bied ik U hierbij aan. 
 
Het voorstel geeft de Afdeling advisering van de Raad van State aanleiding tot het 
maken van inhoudelijke opmerkingen over de hoogte van het kinderbijslagbedrag. 
De afdeling adviseert de hoogte van dat bedrag nader te motiveren alvorens het 
wetsvoorstel naar de Tweede Kamer te sturen. 
 
1. Hoogte van het kinderbijslagbedrag BES 
 
a. Algemeen 
De afdeling merkt in haar advies op dat door het relateren van het 
kinderbijslagbedrag aan de maximale fiscale tegemoetkoming en het 
verwijzen naar de motie Schouten-Van Laar de hoogte van dat bedrag 
niet zelfstandig wordt gemotiveerd. Een dergelijke motivering acht de 
afdeling gewenst.  
De regering wijst er op dat het wetsvoorstel er toe strekt uitvoering te 
geven aan de motie Schouten-Van Laar. In deze motie wordt de regering 
verzocht om ‘de fiscale kinderkorting in Caribisch Nederland per 1 januari 
2016 op dusdanige wijze om te vormen tot een kinderbijslagregeling dat 
niemand erop achteruitgaat, en over de uitwerking hiervan in overleg te 
treden met de bestuurscolleges van de eilanden’. In de overwegingen 
verwijzen de indieners van de motie naar de thans bestaande 
verzilveringsproblematiek. Naar het oordeel van de regering is de 
strekking van de motie dan ook dat moet worden gewaarborgd dat alle 
ingezeten ouders van Caribisch Nederland – ook die met lage inkomens – 
het financieel voordeel dat nu nog langs de fiscale tegemoetkoming loopt, 
kunnen genieten. Een nadere motivering van het bedrag van (in eerste 
aanleg) 38 USD per maand per kind, anders dan een verwijzing naar de 
daarmee corresponderende hoogte van het fiscaal voordeel in de huidige 
situatie, acht de regering daarmee onnodig. 
 
b. Onderscheid in de hoogte van het kinderbijslagbedrag op de verschillende 
eilanden  
Aangezien de fiscale tegemoetkoming geen onderscheid maakt tussen de 
verschillende openbare lichamen, acht de regering het vaststellen van één 
kinderbijslagbedrag voor de verschillende openbare lichamen 
gerechtvaardigd. Bij de totstandkoming van de sociale 
zekerheidswetgeving Caribisch Nederland is bij de staatkundige transitie  
 
 
 
aanvankelijk van uniforme bedragen uitgegaan. Pas met ingang van 1 
januari 2012 wordt bij het jaarlijks vaststellen van de geïndexeerde 
bedragen onderscheid tussen de verschillende eilanden gemaakt. Bij 
gelegenheid van het eerste indexatiemoment na het tijdstip van in 
werking treden van het onderhavige wetsvoorstel zullen de 
kinderbijslagbedragen, indien de afzonderlijke 
consumentenprijsindexcijfers daar aanleiding toe geven, voor de 
onderscheiden openbare lichamen alsnog verschillend worden vastgesteld. 
Met het oog daarop is in de artikelen 9 en 10 van het wetsvoorstel reeds
