waarden. Dit uitgangspunt zal ook tot uitdrukking komen in het beoordelingskader voor 
activiteiten met betrekking tot rijksmonumenten onder de Omgevingswet. De Erfgoedwet 
ziet op de aanwijzing van rijksmonumenten en de bescherming daarvan is in het 
omgevingsrecht geregeld via de vergunningverlening voor wijziging van 
rijksmonumenten. 
 
Artikel 3.4 Wijziging rijksmonumentenregister 
De leden van de CDA-fractie constateren dat in artikel 3.4 ten opzichte van de vigerende 
Monumentenwet 1988 de woorden ‘of op verzoek van belanghebbende’ zijn komen te 
vervallen. Deze leden vragen of dit ten koste gaat van zowel de rechtszekerheid als een 
evenwichtig monumentenbeleid. Blijft de mogelijkheid bestaan dat belanghebbenden 
kunnen verzoeken wijzigingen (waaronder toevoegingen) aan te brengen in het 
Rijksmonumentenregister, op dezelfde wijze als dat nu ook kan? Zo nee, waarom niet? 
Voor een uitgebreide toelichting op de functie van het rijksmonumentenregister en de 
mogelijkheden om hierin wijzigingen aan te brengen, verwijst de regering naar de 
beantwoording van vergelijkbare vragen van de leden van de PvdA-fractie in paragraaf 
3.2. 
 
Artikel 3.12 Wijziging in aanwijzing  
De leden van de D66-fractie constateren dat de minister volgens artikel 3.12 een besluit 
tot aanwijzing als beschermd cultuurgoed of als beschermde verzameling ambtshalve kan 
wijzigen of intrekken. Op basis van welke criteria kan de minister hier toe overgaan? 
Waarom worden deze criteria niet in dit artikel vastgelegd, zo vragen zij. 
Deze bepaling volgt de vergelijkbare bepaling uit de Wbc. De minister kan overgaan tot 
intrekken van de aanwijzing indien niet meer aan de criteria voor aanwijzing van het 
cultuurgoed is voldaan, bijvoorbeeld omdat er zich inmiddels voldoende vergelijkbare 
cultuurgoederen in het bezit van de overheid bevinden, of indien het cultuurgoed verloren 
is gegaan. Ook wordt de aanwijzing ingetrokken indien het cultuurgoed in publiek bezit is 
gekomen. De aanwijzing kan worden gewijzigd indien er nieuwe kennis beschikbaar komt 
over de reden tot aanwijzing. 
De criteria voor intrekking en wijziging volgen uit de aard van de gronden voor aanwijzing 
en behoeven daarom niet te worden vastgelegd. 
 
Artikel 4.20 Verplichting om de minister te informeren  
De leden van de D66-fractie merken op dat gedeputeerden staten of het college van 
burgemeester en wethouders volgens artikel 4.20 verplicht zijn melding te doen aan de 
Minister van Onderwijs, Cultuur en Wetenschap, voordat wordt overgegaan tot 
vervreemding aan een andere partij dan de Staat, een provincie of gemeente, indien de 
adviescommissie heeft vastgesteld dat het een cultuurgoed of verzameling betreft van 
bijzondere cultuurhistorische of wetenschappelijke betekenis dat of die onvervangbaar en 
onmisbaar is voor het Nederlands cultuurbezit. Moet er geen minimale tijd zitten tussen 
de melding door de betreffende overheid aan de minister van Onderwijs, Cultuur en 
Wetenschap en het moment van vervreemding, zodat de minister voldoende tijd heeft 
zich om zich op de situatie te beraden, vragen deze leden? Kan zich nu een situatie 
voordoen waarin de betreffende overheid de verplichte melding pas ‘op het laatste 
moment’ doet, dus zeer kort voordat deze overheid daadwerkelijk tot vervreemding 
 W10153.NAV
