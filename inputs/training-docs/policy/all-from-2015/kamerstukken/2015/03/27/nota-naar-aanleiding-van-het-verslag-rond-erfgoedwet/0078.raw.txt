(indemniteitsregeling). Uw Kamer is op 29 september 2014 over het financiële kader van 
dit instrument geïnformeerd (Kamerstukken II 2014/15, 32820, nr. 121). In 
samenspraak met de musea wordt momenteel bezien hoe tot een efficiëntere uitvoering 
van de regeling kan worden gekomen, zodat het bruikleenverkeer optimaal ondersteund 
wordt. 
 
9.2 Medeoverheden 
De leden van de CDA-fractie vragen waarom de Waterschappen niet in het wetsvoorstel 
zijn meegenomen. Heeft het Waterschap bijvoorbeeld in het kader van het verdrag van 
Malta niet ook verantwoordelijkheden voor erfgoed, zo vragen deze leden. 
Voor het antwoord op deze vraag wordt allereerst verwezen naar het antwoord op een 
vergelijkbare vraag van de leden van de ChristenUnie-fractie in hoofdstuk 1 van deze 
nota. In aanvulling daarop kan worden opgemerkt dat het Verdrag van Valletta (Malta) de 
deelnemende landen verplicht passende maatregelen te nemen ter implementatie van de 
uitgangspunten. Dat geldt niet alleen voor het Rijk, maar voor alle onderdelen van de 
overheid waaronder ook de waterschappen. Bij de implementatie van het Verdrag van 
Valletta is primair gekozen voor aansluiting bij het bestaande wettelijke stelsel, vooral dat 
van de ruimtelijke ordening. Ook de waterschappen dienen zich bij de uitvoering van hun 
taken te houden aan de wet- en regelgeving op het gebied van de ruimtelijke ordening. 
Overigens biedt ook de na de implementatie van het Verdrag van Valletta tot stand 
gekomen Waterwet een kader om rekening te houden met de archeologische 
monumentenzorg. 
 
9.2.1 Vereniging van Nederlandse Gemeenten (VNG) 
De leden van de CDA-fractie vragen op welke wijze is omgegaan met het verzoek van 
VNG en IPO om aandacht te vragen voor ensembles. Uit paragraaf 3.7 blijkt immers dat 
ensembles geen specifieke bescherming krijgen en dat het roerende erfgoed doorgaans 
niet mee beschermd wordt. De leden van de CDA-fractievragen wat het verzoek van de 
VNG en IPO was op dit onderdeel. 
Het advies van de VNG over het ontwerp van het wetsvoorstel bevat een pleidooi om het 
begrip ‘ensemble’ een plek te geven in de wet en het aanwijzen van topensembles 
mogelijk te maken. Het advies van IPO kent een vergelijkbare aanbeveling om het 
beschermen van waardevolle ensembles van roerende en onroerende zaken mogelijk te 
maken.  
De regering heeft hierop gereageerd met de opname van een extra paragraaf 3.7 in de 
memorie van toelichting én het initiatief om dit om te zetten in actie via een opdracht aan 
de RCE tot het vormen van een interieurprogramma. 
 
De regering schrijft dat beschikbare middelen voor tegemoetkoming in excessieve kosten 
voor gemeenten sinds 2008 structureel zijn overgeheveld naar het gemeentefonds. 
Destijds is eenmalig een aanvullende regeling gemaakt, waarvan de middelen inmiddels 
zijn uitgeput. De leden van de CDA-fractie vragen of dit gezien moet worden als een 
teken dat de middelen die overgeheveld zijn naar het gemeentefonds onvoldoende zijn. 
De regering verwijst voor het antwoord op deze vraag naar het antwoord op een vraag 
van deze leden over hetzelfde onderwerp in paragraaf 5.2 van deze nota. 
 
 W10153.NAV
