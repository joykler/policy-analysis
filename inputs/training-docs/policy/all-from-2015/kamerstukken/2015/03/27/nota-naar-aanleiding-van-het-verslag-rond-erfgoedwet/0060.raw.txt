Voor een uiteenzetting over de instructie en wijziging ten opzichte van de aanwijzing als 
beschermd stads- en dorpsgezicht verwijst de regering naar de beantwoording van 
vergelijkbare vragen onder paragraaf 3.4 van deze nota. Het overbrengen van de 
aanwijzingsmogelijkheid naar de Omgevingswet heeft verder geen invloed op de wijze 
waarop een gebied als UNESCO werelderfgoed kan worden aangewezen. 
 
De leden van de D66-fractie vragen ook aandacht voor het bepalende karakter van 
monumentaal erfgoed voor het (monumentale) stadsgezicht. Zo is de Amsterdamse 
grachtengordel een plek waar van oudsher wordt gewoond, gewerkt en geleefd. Toch 
worden vele monumentale panden inmiddels gebruikt als hotel, waardoor de uitstraling 
en de sfeer van het stadsgezicht kan veranderen. Zou de oorspronkelijke functie of 
bestemming van het erfgoed moeten meewegen in (toekomstige) bestemmingsplannen 
en bij de weging van beoogde wijzigingen en ingrepen? In hoeverre wordt met de 
oorspronkelijke bestemming rekening gehouden in de Erfgoedwet, dan wel in de 
Omgevingswet, zo vragen zij. 
Bij een beschermd stads- of dorpsgezicht is het niet zo dat er niets mag veranderen. De 
bescherming is veel meer gericht op de historische stedenbouwkundige structuur en het 
beeld dan op individuele gebouwen. Voor behoud van erfgoed is het essentieel dat het 
gebruikt wordt, ook als het daarbij zijn oorspronkelijke functie verliest. De vele 
succesvolle herbestemmingsprojecten van de laatste jaren laten zien dat een goede 
balans mogelijk is tussen transformatie en behoud van het monumentale karakter. 
 
5. Archeologische monumentenzorg 
 
De leden van de PvdA-fractie constateren dat enkel het onderdeel opgraven onderworpen 
wordt aan verplichte certificering. Graag horen zij van de regering welke overwegingen 
hieraan ten grondslag liggen en hoe de kwaliteit van de overige elementen van 
archeologische monumentenzorg geborgd worden.  
Net als in de huidige Mw 1988 is in het voorstel voor de Erfgoedwet sprake van een 
opgraving als archeologisch onderzoek verricht moet worden waarbij de bodem wordt 
verstoord. Bij archeologische werkzaamheden waarbij dit laatste niet het geval is, zoals 
bureauonderzoek, advisering of het opstellen van programma’s van eisen, is geen sprake 
van een feitelijke verstoring. Ook in het huidige stelsel vallen deze werkzaamheden niet 
onder het opgraafverbod. De regering is van mening dat het niet wenselijk is in dit 
voorstel dit nu wel onder het verbod te scharen en hiervoor een verplicht certificaat in het 
leven te roepen. Dit zou het huidige stelsel onnodig verzwaren. Daarnaast hebben 
gemeenten een primaire verantwoordelijkheid voor een goede zorg voor het 
bodemarchief in het kader van het opstellen van ruimtelijke plannen, het verlenen van 
omgevingsvergunningen en het verbinden van (archeologische) voorwaarden daaraan. Bij 
het laatste kan het bijvoorbeeld gaan om het voorschrijven van een archeologisch 
programma van eisen. Het is niet wenselijk dat als gevolg van een verbreding van het 
opgravingsverbod werkzaamheden die raken aan deze primaire verantwoordelijkheid van 
de gemeente onder een certificatieplicht zouden komen te vallen, zoals – in het gegeven 
voorbeeld – het opstellen van een programma van eisen. Een certificaat is enkel verplicht 
– ook voor overheden – voor het verrichten van opgravingen. 
 W10153.NAV
