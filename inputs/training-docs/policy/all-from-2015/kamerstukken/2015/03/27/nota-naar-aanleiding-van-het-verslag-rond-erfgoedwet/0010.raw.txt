Voorzien is dat de Erfgoedwet eerder in werking zal treden dan de Omgevingswet. De 
leden van de CDA-fractie vragen of de regering een inschatting van invoeringsdatum van 
beide wetten kan geven. 
De beoogde inwerkingtredingsdatum voor de Erfgoedwet is 1 januari 2016. De regering is 
voornemens het nieuwe stelsel op het terrein van het omgevingsrecht in 2018 in werking 
te laten treden. Er zal geen lacune in de bescherming van cultureel erfgoed ontstaan. In 
het overgangsrecht bij het voorstel voor de Erfgoedwet is geregeld dat de onderdelen van 
de Mw 1988 die overgaan naar de Omgevingswet van kracht blijven totdat die laatste wet 
in werking treedt. 
 
Tevens infomeren de leden van de CDA-fractie of na de modernisering van de 
Comptabiliteitswet er geen enkele bepaling in die wet blijft die betrekking heeft op 
cultureel erfgoed. 
Met de modernisering van de Comptabiliteitswet zal de grondslag voor de regeling van 
het materieelbeheer voor de rijkscollectie vervallen. Met dit wetsvoorstel wordt in de 
regels voor dat beheer voorzien. Daarmee bestaat geen noodzaak meer om in de 
Comptabiliteitswet regels te stellen over de omgang met cultureel erfgoed. 
 
De leden van de D66-fractie zouden graag uitgebreider toegelicht zien hoe ervoor wordt 
gezorgd dat de Erfgoedwet en de Omgevingswet naadloos op elkaar aansluiten. 
Voor een uitgebreide uiteenzetting over de samenhang tussen de Erfgoedwet en de 
Omgevingswet verwijst de regering naar de beantwoording van vergelijkbare vragen van 
de leden van de SP-fractie hierboven. Om de samenhang tussen Omgevingswet en 
Erfgoedwet te waarborgen is de totstandkoming van beide wetsvoorstellen geschied in 
nauw onderling overleg tussen de Ministeries van Infrastructuur & Milieu en OCW, waarbij 
het streven was tot een meer samenhangend en logisch geheel te komen, overzichtelijk 
verdeeld over twee wetsvoorstellen. Naar het oordeel van de regering is dit ook gelukt. 
Intussen wordt op dezelfde voet verder gewerkt aan de uitvoeringsregelgeving om het 
stelsel van beide wetten verder in te kleuren. 
 
1.4 Rol van andere overheden en de Raad voor Cultuur 
De leden van de CDA-fractie vragen of overwogen is om het aantal bestuurslagen dat zich 
met behoud en beheer van cultureel erfgoed bemoeit, te verminderen. 
Het beperken van het aantal bestuurslagen is overwogen. Uit een analyse kwam naar 
voren dat de huidige verdeling tussen overheden goed werkt. Het behoud en beheer van 
cultureel erfgoed is immers een verantwoordelijkheid voor alle bestuurslagen met een 
algemene bestuurstaak (Rijk, provincies en gemeenten). Die gedeelde 
verantwoordelijkheid wordt met dit wetsvoorstel juist benadrukt. Daarom is in het 
wetsvoorstel in de verantwoordelijkheidsverdeling tussen de overheden, die zich als 
effectief heeft bewezen, geen wijziging doorgevoerd. Ook in de verantwoordelijkheid van 
lokale en regionale overheden voor bescherming van gemeentelijke en provinciale 
monumenten en collecties van lokaal of regionaal belang, brengt dit wetsvoorstel geen 
verandering. Wel zijn overbodige bepalingen geschrapt en vermindering van regeldruk 
doorgevoerd zonder voorbij te gaan aan de spreiding van verantwoordelijkheden. 
 
 W10153.NAV 
10
