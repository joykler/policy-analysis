Op welke wijze biedt voorliggend wetsvoorstel bescherming aan bibliotheekcollecties? De 
leden van de SP-fractie vragen dit met name ten aanzien van unieke documenten en 
collecties, zoals bijvoorbeeld de verloren collectie van het Tropenmuseum. Zij vragen of 
de regering bereid is een protocol op te stellen ten aanzien van de ontmanteling van 
zeldzame en unieke bibliotheekcollecties, om het verlies van een verzameling zoals van 
het Tropenmuseum in de toekomst te voorkomen. 
Als uitgangspunt mag verwacht worden dat de beheerder als een goed huisvader voor 
cultureel erfgoed zorgt. Dit wetsvoorstel beoogt daarnaast verzamelingen van bijzondere 
cultuurhistorische of wetenschappelijke betekenis die als onvervangbaar en onmisbaar 
voor het Nederlands cultuurbezit moeten worden beschouwd, voor Nederland te 
behouden. Bij de aanwijzing als beschermde verzameling gaat het om de 
onvervangbaarheid en onmisbaarheid van de verzameling als geheel of van één of meer 
van de cultuurgoederen die een wezenlijk onderdeel van de verzameling zijn. 
Bibliotheekcollecties zijn hier niet bij voorbaat uitgezonderd. De bibliotheekcollectie van 
het Tropenmuseum is gewaardeerd op zijn erfgoedwaarde. De waardevolle stukken zijn 
door het Rijk verworven en behouden voor het Nederlands cultuurbezit. De overige 
stukken zijn op diverse andere locaties ondergebracht. Het wettelijk stelsel biedt een 
algemeen kader voor de bescherming van collecties als waardevol erfgoed. Het is daarbij 
van belang dat er ruimte is voor specifieke aanvullende maatregelen voor uitzonderlijke 
situaties. In het geval van de bibliotheek van het Tropeninstituut heeft op verzoek van 
het Koninklijk Instituut voor de Tropen een ad-hoc commissie onder leiding van de 
Koninklijke Bibliotheek advies uitgebracht. Er is geen aanleiding voor het op stellen van 
een landelijk (standaard)protocol. 
 
De regering schrijft dat er een extra waarborg komt voor zorgvuldige besluitvorming over 
het vervreemden van een cultuurgoed of verzameling door de overheid, door het 
verplicht stellen van een advies van deskundigen bij een voorgenomen vervreemding. De 
leden van de CDA-fractie vragen of deze deskundigen bij het adviseren ook kijken naar 
afspraken die ooit met de schenker van het cultuurgoed of de verzameling gemaakt zijn. 
Deze leden vragen hoe dwingend het advies is in de uiteindelijke besluitvorming. Wordt 
het advies te allen tijde openbaar gemaakt? Kunnen deskundigen ook adviseren om een 
deel van een verzameling te behouden? 
De adviescommissie is onafhankelijk en deskundig en moet alle benodigde kennis en 
competenties bergen om een betekenisvol advies te kunnen uitbrengen. Verwacht mag 
worden dat herkomst van het cultuurgoed daarbij betrokken wordt. Het staat het 
bestuursorgaan vrij om de adviesvraag met andere aspecten uit te breiden. Het 
bestuursorgaan dient zich er rekenschap van te geven dat naast inhoudelijke ook 
juridische aspecten een rol spelen bij beslissingen omtrent afstoten. Indien de commissie 
oordeelt dat het cultuurgoed of de verzameling inderdaad van bijzondere 
cultuurhistorische of wetenschappelijke betekenis is, en onvervangbaar en onmisbaar 
voor het Nederlands cultuurbezit, zal de betrokken overheid niet licht besluiten de 
voorgenomen vervreemding door te zetten. Het advies ziet op de cultuurhistorische 
waarde, het is aan de desbetreffende overheid om vervolgens een besluit te nemen. Het 
advies kan een deel van de totale collectie betreffen. Als het advies van de commissie de 
strekking heeft dat het een cultuurgoed of verzameling betreft van bijzondere 
 W10153.NAV 
50
