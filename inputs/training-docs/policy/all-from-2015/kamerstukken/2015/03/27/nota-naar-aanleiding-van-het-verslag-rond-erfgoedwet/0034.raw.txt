Een particulier kan een cultuurgoed aan een buitenlands museum verkopen, tenzij het 
een beschermd cultuurgoed betreft, dat is opgenomen in het register van de beschermde 
cultuurgoederen. Verkoop van een cultuurgoed aan een buitenlands museum betekent 
overigens niet altijd dat dit niet meer toegankelijk is voor een Nederlands publiek. Het 
cultuurgoed kan in een buitenlands museum immers toegankelijker zijn voor het publiek 
dan aan de muur van een particuliere eigenaar in Nederland. Die laatste is namelijk niet 
verplicht zijn bezit voor het publiek toegankelijk te maken.  
Het wetsvoorstel voorziet er in dat de Minister van OCW in noodgevallen een belangrijk 
cultuurgoed dat onvervangbaar en onmisbaar is voor het Nederlands cultuurbezit, kan 
aanwijzen als beschermd cultuurgoed. Als een beschermd cultuurgoed naar het 
buitenland dreigt te verdwijnen, kan de Minister van OCW daartegen bedenkingen 
aanvoeren. Door de dreigende verkoop aan het buitenland door publicatie in de 
Staatscourant bekend te maken worden particulieren in Nederland in de gelegenheid 
gesteld om hun belangstelling voor aankoop van het cultuurgoed kenbaar te maken. Ook 
de Staat kan in onderhandeling treden met de eigenaar om het cultuurgoed aan te kopen 
en zo uitvoer uit Nederland te voorkomen. Deze procedure wordt verder uitgebreid 
toegelicht bij de beantwoording van vragen in paragraaf 4.1 van deze nota.  
Bepaalde cultuurgoederen mogen alleen met een vergunning van de Minister van OCW, in 
casu de Erfgoedinspectie, buiten de Europese Unie worden gebracht. Het gaat hier om 
cultuurgoederen die vallen onder een van de categorieën die vermeld staan in bijlage I 
van Verordening (EG) 116/2009 en die voldoen aan de bij de betreffende categorie 
behorende financiële waardedrempel.  
In op een later moment terughalen naar Nederland van cultuurgoederen die rechtmatig 
zijn uitgevoerd, is niet voorzien. Cultuurgoederen die onrechtmatig buiten Nederland zijn 
gebracht, kunnen worden teruggevorderd als zij worden ontdekt in een lidstaat van de EU 
(op grond van Richtlijn 2014/60/EU) of in een land dat partij is bij de Overeenkomst 
inzake de middelen om de onrechtmatige invoer, uitvoer en eigendomsoverdracht van 
culturele goederen te verbieden en te verhinderen (UNESCO-verdrag 1970). 
 
Als een verzameling eenmaal als beschermde verzameling is aangewezen, is elk 
cultuurgoed uit de verzameling een beschermd cultuurgoed, ook al is dat cultuurgoed op 
zichzelf bezien niet onvervangbaar en onmisbaar. De leden van de CDA-fractie vragen of 
dit niet betekent dat bijvoorbeeld musea opgescheept kunnen blijven zitten met grote 
verzamelingen van voorwerpen die op zichzelf vervangbaar en misbaar zijn. Deze leden 
vragen of er situaties zijn waarin hiervan kan worden afgeweken, zodat eigenaren wel 
een deel van een verzameling kunnen afstoten en alleen het onvervangbare behouden. 
Collecties in publiek bezit zijn niet als beschermd aangewezen. Het register richt zich 
louter op objecten in particulier bezit. De regels over beschermde verzamelingen zijn dus 
in beginsel niet van toepassing op musea. Voor het afstoten van voorwerpen uit museale 
collecties geldt de Leidraad afstoten museale objecten (LAMO), die waarborgen biedt voor 
zorgvuldig afstoten. 
Indien een eigenaar van een beschermde verzameling cultuurgoederen uit die 
verzameling wil afstoten, dient hij het voornemen daartoe kenbaar te maken. De Minister 
van OCW kan daartegen bedenkingen aanvoeren, maar is daartoe niet verplicht. De 
Minister van OCW kan dus per geval bezien of deze bedenkingen aanvoert tegen 
vervreemding van een deel van een beschermde verzameling. 
 W10153.NAV 
34
