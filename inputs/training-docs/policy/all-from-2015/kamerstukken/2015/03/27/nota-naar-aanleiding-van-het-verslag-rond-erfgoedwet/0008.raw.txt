verantwoordelijkheden en taken voorkomen? Welke verplichtingen hebben gemeenten 
ten aanzien van de bescherming, instandhouding en onderhoud van erfgoed dat onder 
gemeentelijke verantwoordelijkheid valt, welke kaders worden er opgesteld? Welke 
verplichtingen zijn er ten aanzien van deskundigheid? Hoe is het toezicht geregeld? 
Het huidige stelsel voor behoud van cultureel erfgoed in de fysieke leefomgeving wordt 
nagenoeg één-op-één overgezet naar het stelsel van de Omgevingswet, met behoud van 
de bestaande bevoegdheden en de bestaande beschermingsniveaus. Daarmee is de zorg 
voor cultureel erfgoed in twee wetten geregeld in plaats van in diverse wetten op het 
gebied van de fysieke leefomgeving en op het gebied van cultureel erfgoed, zoals nu het 
geval is. Behalve in de Mw 1988 worden nu regels over cultureel erfgoed in de fysieke 
leefomgeving gesteld in onder meer de Wet algemene bepalingen omgevingsrecht 
(Wabo), de Ontgrondingenwet, de Wet milieubeheer, de Woningwet en de Wet ruimtelijke 
ordening.  
In grote lijnen worden de onderdelen van de omgang met cultureel erfgoed die de fysieke 
leefomgeving raken, geregeld in de Omgevingswet en de overige onderdelen in de 
Erfgoedwet. Zo is de (objectgerichte) aanwijzing van rijksmonumenten geregeld in de 
Erfgoedwet, maar de omgang met die monumenten en hun omgeving in de 
Omgevingswet (via omgevingsvergunning en omgevingsplan). De bescherming van 
stads- en dorpsgezichten, waar bij uitstek sprake is van gebiedsgerichte benadering, is 
geregeld in de Omgevingswet. De omgang met archeologische monumenten verhuist 
eveneens naar de Omgevingswet. Bepalingen rondom subsidieverlening voor de 
instandhouding van monumenten, de bepalingen over de kwaliteit van opgravingen en 
het deponeren van vondsten, het eigendom van vondsten en de meldingsplicht, horen 
weer thuis in de Erfgoedwet.  
De regering is van mening dat dit bijdraagt aan een overzichtelijker en eenvoudiger 
stelsel, waarmee versnippering en onduidelijkheid in verantwoordelijkheden voorkomen 
wordt. 
 
Cultureel erfgoed wordt ook nu al voor een groot deel door decentrale overheden 
beschermd. Denk aan gemeentelijke en provinciale monumenten, stads- en 
dorpsgezichten en cultuurlandschappen. Voor rijksmonumenten geldt dat de Minister van 
OCW aanwijst, maar dat de gemeente het bevoegd gezag is als het gaat om 
vergunningverlening. In het nieuwe stelsel verandert dat niet. Wel gaat ook de huidige 
monumentenvergunning voor verstoring van archeologische rijksmonumenten over naar 
de gemeente, en zal de Minister van OCW advies en het instemmingsrecht op de inhoud 
van de omgevingsvergunning voor deze monumenten hebben. 
 
Gemeenten krijgen verder de opdracht om bij het vaststellen of wijzigen van het 
omgevingsplan rekening te houden met het bekende of te verwachten cultureel erfgoed. 
Tot deze verplichting behoort ook het inventariseren van beschermenswaardig cultureel 
erfgoed en het treffen van adequate beschermingsmaatregelen. Dit wordt geregeld via 
artikel 2.28, onder a, van de Omgevingswet, dat de grondslag biedt voor instructieregels 
over het behoud van cultureel erfgoed in het omgevingsplan.  
Gemeenten staan aan de lat als het gaat om het verlenen van omgevingsvergunningen 
voor rijksmonumenten en de handhaving van die vergunningplicht en het verbod op 
beschadiging en vernieling. Omdat dit specifieke deskundigheid vereist, wordt 
 W10153.NAV
