De leden van de SP-fractie vragen om een toelichting op het onderscheid tussen ‘de lijst 
rijkscollectie’ en de aanduiding rijkscollectie waarop de wet- en regelgeving van 
toepassing is. Waaruit bestaan de verschillen in bescherming van beide collectiegroepen? 
Het gaat niet om verschillende collectiegroepen waarop een ander beschermingsregime 
van toepassing is. In de memorie van toelichting is met het onderscheid alleen beoogd 
aan te geven dat voor de toepasselijkheid van de wet- en regelgeving van 
doorslaggevend belang is of er materieel gezien sprake is van een museaal cultuurgoed 
van de Staat, zoals bedoeld in artikel 1.1 van de Erfgoedwet, en niet de vermelding op de 
lijst van museale cultuurgoederen die de Minister van OCW bijhoudt. Ook museale 
cultuurgoederen die eigendom zijn van de Staat of aan de zorg van de Staat zijn 
toevertrouwd, maar die (nog) niet op de lijst voorkomen, vallen onder de bescherming 
van de Erfgoedwet. 
 
De leden van de SP-fractie vragen of de bevoegdheid van de minister om in te grijpen en 
het beheer over te nemen ten aanzien van de rijkscollectie ook geldt voor 
rijksmonumenten. Zo ja, bestond deze mogelijkheid eerder ook? Zo nee, waarom is voor 
dit onderscheid gekozen? 
De regering merkt naar aanleiding van deze vraag op dat het grote verschil tussen de 
rijkscollectie en de rijksmonumenten is dat de rijkscollectie eigendom is van de Staat en 
de eigendom van rijksmonumenten in de meeste gevallen bij derden ligt. Bij 
rijksmonumenten bestaat de mogelijkheid om het beheer over te nemen dan ook niet. 
Wel bestaan er bestuursrechtelijke mogelijkheden om (dreigende) schade te voorkomen. 
In hoeverre de Minister van OCW hierin een rol heeft, verschilt per soort 
rijksmonumenten. De Minister heeft bij archeologische rijksmonumenten de bevoegdheid 
tot ingrijpen bij (dreigende) schade. Er kan dan bestuursdwang worden toegepast om 
overtredingen te stoppen en de schade te beperken. Zolang de Omgevingswet nog niet in 
werking is getreden, is de Minister van OCW bevoegd gezag voor de handhaving van de 
vergunningplicht voor archeologische rijksmonumenten. Na inwerkingtreding van de 
Omgevingswet wordt de gemeente bevoegd gezag voor de vergunningverlening voor 
archeologische rijksmonumenten en daarmee ook bevoegd tot handhaving. De Minister 
van OCW kan dan via adviesrol en instemmingsrecht invloed uitoefenen.  
Voor gebouwde en aangelegde rijksmonumenten is, enkele uitzonderingen daargelaten, 
de gemeente het bevoegd gezag, ook voor gevallen van (dreigende) beschadiging en 
vernieling. De Minister van OCW heeft bij die monumenten dus geen directe rol in de 
handhaving. Het toezicht op de handhaving door de gemeenten is met de Wet 
revitalisering generiek toezicht bij de provincies belegd. Wel blijft de Minister van OCW 
net als nu onder de Wabo adviseren bij vergunningverlening bij ingrijpende wijzigingen 
die het voortbestaan van het rijksmonument als zodanig kunnen bedreigen. 
 
Op welke wijze wordt de verplichting voor de minister om cultuurgoederen of 
verzamelingen aan de rijkscollectie toe te voegen wanneer dat nodig wordt geacht, 
uitgewerkt? Door wie worden deze collecties, goederen en verzamelingen aangereikt of 
aangewezen? Heeft de minister hierbij een passieve of actieve rol? De leden van de SP-
fractie zien graag een verdere toelichting hoe deze regeling eraan zal bijdragen dat 
belangrijke cultuurgoederen niet verloren gaan. 
 W10153.NAV
