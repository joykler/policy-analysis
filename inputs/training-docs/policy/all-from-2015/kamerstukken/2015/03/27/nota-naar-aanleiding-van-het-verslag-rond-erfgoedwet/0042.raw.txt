erkend dat onroerend en roerend erfgoed soms een geheel vormen. Met het 
‘meebeschermen’ van de roerende onderdelen van een interieur zou sprake zijn van 
vergaande ingreep in het eigendomsrecht, zo lezen deze leden. Verkoop zou nauwelijks 
nog mogelijk zijn wanneer eigenaren gedwongen zijn hun inventaris tezamen met het 
gebouw te verkopen. Deze leden vragen echter of er niet ook situaties denkbaar zijn 
waarbij het gebouw of het interieur juist een groot deel van de waarde verliest, wanneer 
het ‘los’ of ‘uit de context’ wordt verkocht. 
Er zijn zeker situaties denkbaar waarbij de combinatie van inventaris en onroerend goed 
een (economische) meerwaarde vertegenwoordigt, maar het is niet goed denkbaar dat 
een algehele wettelijke verplichting tot het bijeenhouden van inventaris en monument 
een dergelijk effect zal sorteren. Over het geheel zal dit vrijwel zeker leiden tot 
vermindering van verkoopwaarde. Wel zijn er verschillende andere mogelijkheden om te 
stimuleren dat roerende en onroerende zaken die elkaars cultuurhistorische waarde 
versterken bij elkaar blijven. Hiervoor verwijst de regering naar de antwoorden op de 
voorgaande vragen in deze paragraaf. 
 
De leden van de SGP-fractie hebben begrip voor het feit dat de regering vanwege een 
zorgvuldige benadering van het eigendomsrecht niet vanzelfsprekend wil overgaan tot het 
beschermen van ensembles, maar zij vragen wel hoe de regering de samenhang tussen 
roerend en onroerend goed ook wettelijk voldoende wil beschermen. Zij vragen allereerst 
waarom de regering geen voorstander is van een wettelijke regeling die maatwerk biedt, 
waarin de noodzaak van bescherming van een ensemble in de concrete situatie wordt 
afgewogen tegen het belang van het eigendomsrecht. Vindt de regering het in alle 
gevallen toelaatbaar dat beschermde cultuurgoederen verplaatst kunnen worden buiten 
de context van het monument, waarvan het cultuurgoed integraal onderdeel vormt? 
De regering vindt het zeker niet in alle gevallen wenselijk dat cultuurgoederen buiten hun 
context kunnen worden gebracht. Enkele voorbeelden in deze categorie zijn het Jachthuis 
St. Hubertus, Huis Doorn en Teylers museum. De regering denkt dat de samenhang 
tussen roerend en onroerend erfgoed het best via kennisoverdracht en bewustwording 
bereikt kan worden. Indien er voor zou worden gekozen om roerende zaken mee te 
beschermen, heeft dat grote bezwaren van praktische en administratieve aard. Zowel 
voor de eigenaren als voor de overheden die de wet moeten uitvoeren en handhaven. In 
dat geval zou de Minister van OCW die de bescherming realiseert, moeten benoemen 
welke roerende zaken daaronder zouden moeten vallen. Een interieur bestaat meestal uit 
honderden voorwerpen (meubels, tafellinnen, kunstwerken, kandelaars, kelken, vazen, 
bestek etc.), die bovendien zelden tegelijkertijd zijn verworven. De keuzes die de Minister 
daarin maakt, moeten onderbouwd zijn, wat nader onderzoek naar de herkomst en 
cultuurhistorische waarde vergt. Daarnaast is het rechtsgevolg dat geldt voor 
(onroerende) rijksmonumenten moeilijk toepaspaar op roerende zaken. Voor verplaatsing 
(al dan niet tijdelijk) van deze zaken zou dan een vergunningvereiste van de gemeente 
gelden. Daarbij moet worden opgemerkt dat ook de schikking van de roerende zaken in 
een interieur geen statisch geheel vormt. Al naar gelang de inzichten van de eigenaar, 
veranderen voorwerpen van plaats en worden ook nieuwe elementen toegevoegd. Zelfs 
een waardevol kerkinterieur ondergaat vaak wijzigingen als gevolg van de liturgische 
inzichten of praktische wensen. 
 
 W10153.NAV
