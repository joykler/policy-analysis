Met het begrip ‘ensemble’ wordt in de memorie van toelichting gedoeld op de 
verwevenheid van gebouw(en), interieur, (groene) omgeving en ondergrond, die te 
samen van belang zijn voor de waarde en beleving van het erfgoed. Aan ensembles is in 
het wetsvoorstel geen apart beschermingsregime gekoppeld, omdat voor de verschillende 
onderdelen van een ensemble andere beschermingsregimes effectief zijn. Voor onroerend 
erfgoed als monumenten speelt vooral het wijzigen van dat erfgoed, terwijl bij roerende 
zaken dit niet aan de orde is, maar het behoud vooral in het geding is bij verkoop of 
verplaatsing naar het buitenland. 
Het wettelijke kader voor de omgang met natuurgebieden, (cultuur)landschappen of 
stads- en dorpsgezichten is eerst en vooral vastgelegd in de Omgevingswet (thans nog 
Wet ruimtelijke ordening). Gemeenten hebben nu de generieke opdracht om bij het 
maken van ruimtelijke plannen rekening te houden met de cultuurhistorie en zullen ook 
onder de Omgevingswet rekening moeten houden met cultureel erfgoed. Deze plicht zal 
tot uitdrukking komen in instructieregels van het Rijk en kan concreet versterkt worden 
via instructies van provincies of Rijk. 
 
Hoe worden roerende zaken, die onderdeel zijn van een ensemble, beschermd onder de 
nieuwe Erfgoedwet, vragen de leden van de VVD-fractie. Deze leden denken dan aan 
historisch interieur van boerderijen, kastelen of landhuizen, waar de roerende zaken een 
versterking van het historisch karakter opleveren.  
De regering is van mening dat roerende zaken een meerwaarde voor het historisch 
karakter van monumenten kunnen hebben. In de gevallen waarbij roerende zaken mede 
het historische karakter bepalen, is het daarom belangrijk om goed eigenaarschap te 
bevorderen. Door in te zetten op vergroten van kennis en bewustzijn, attitudeverandering 
en verbeterde omgangsvormen, kan dit worden bereikt. De regering draagt hieraan onder 
meer bij via het programma interieurs dat door de RCE is opgestart. Het hoofddoel van 
dat programma is het beter faciliteren en ondersteunen van belanghebbenden bij de 
zorgvuldige omgang met en ontwikkeling van interieurs en interieurensembles. Het 
programma kent onder meer de volgende onderdelen: 
• Het in kaart brengen van de uitdagingen en noden van de belangrijkste 
belanghebbenden van interieurs en ensembles; 
• Meer zicht krijgen op de voorraad en conditie van interieur(onderdelen) van 
rijksmonumenten; 
• Het inventariseren (of helpen inventariseren) van belangrijke interieurs; 
• Het (digitaal) ontsluiten van de beschikbare kennis en informatie over waarde van en 
omgang met interieurs. Onder andere wordt de website Behoudvanbinnen.nl verbeterd en 
uitgebreid; 
• Het analyseren en ontsluiten van werkmethoden die gevolgd worden binnen het 
werkveld. 
 
De leden van de VVD-fractie willen voorts weten hoe cultuurbehoud en wettelijke 
regelingen werken bij niet aard- en nagelvaste roerende goederen. Zo denken zij aan 
bijvoorbeeld kandelaars en banken in religieuze gebouwen, of wandtapijten in 
oorspronkelijke gebouwen. Deze roerende zaken kunnen niet verwijderd worden zonder 
of het roerende of het onroerende goed te beschadigen. Hoe kunnen we deze niet aard- 
en nagelvaste roerende zaken alsnog als roerend goed beschermen? De leden van deze 
 W10153.NAV
