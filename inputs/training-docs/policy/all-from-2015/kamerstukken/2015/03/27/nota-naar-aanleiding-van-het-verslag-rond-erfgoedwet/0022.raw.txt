Indien er voor zou worden gekozen om roerende zaken samen met de onroerende zaak 
waar zij zich bevinden mee te beschermen, heeft dat grote bezwaren van praktische en 
administratieve aard. Zowel voor de eigenaren als voor de overheden die de wet moeten 
uitvoeren en handhaven. In dat geval zou de Minister van OCW die de bescherming 
realiseert, moeten benoemen welke roerende zaken daaronder zouden moeten vallen. 
Een interieur bestaat meestal uit honderden voorwerpen (meubels, tafellinnen, 
kunstwerken, kandelaars, kelken, vazen, bestek etc.), die bovendien zelden tegelijkertijd 
zijn verworven. De keuzes die de Minister daarin maakt, moeten onderbouwd zijn, wat 
nader onderzoek naar de herkomst en cultuurhistorische waarde vergt. Daarnaast is het 
rechtsgevolg dat geldt voor (onroerende) rijksmonumenten moeilijk toepaspaar op 
roerende voorwerpen. Voor verplaatsing (al dan niet tijdelijk) van deze voorwerpen zou 
dan een vergunningvereiste van de gemeente gelden. Daarbij moet worden opgemerkt 
dat ook de schikking van de roerende voorwerpen in een interieur geen statisch geheel 
vormt. Al naar gelang de inzichten van de eigenaar, veranderen voorwerpen van plaats 
en worden ook nieuwe elementen toegevoegd. Zelfs een waardevol kerkinterieur 
ondergaat vaak wijzigingen als gevolg van de liturgische inzichten of praktische wensen. 
Daarom zet de regering in op bewustzijn en kennisoverdracht over de waarde van 
interieurs. De Portugese Synagoge is exemplarisch voor succesvol bewustzijn en de 
goede zorg van eigenaren om in te zetten op behoud van het gebouw alsmede het 
interieur. De stichting Cultureel Erfgoed Portugees-Israëlitische Gemeente heeft in de 
afgelopen jaren het culturele erfgoed overgenomen van de Portugees-Israëlitische 
Gemeente en bibliotheek Ets Haim. Het Joods Historisch Museum exploiteert het 
synagogencomplex, met als doelstelling behoud, beheer en toegankelijkheid van collectie 
en gebouw. Dit wordt ondersteund door middel van een subsidie van overheidswege. 
Uiteraard is dit ook een manier waarop de regering mede bewerkstelligd dat behoud van 
ensembles wordt bereikt. 
 
De leden van de ChristenUnie-fractie merken op dat Museum Catharijneconvent volgend 
jaar een publicatie zal laten verschijnen over de meest karakteristieke en bijzondere 
kerkinterieurs. Dit zal het belang van het kerkelijk erfgoed onderstrepen. Kan de regering 
toezeggen dat deze publicatie door de Rijksdienst voor het Cultureel Erfgoed zal worden 
ondersteund?  
De RCE is een van de samenwerkende partners binnen dit project en levert hieraan 
substantieel bij. Bovendien sluit het project aan bij (de doelstellingen van) de Agenda 
Toekomst Religieus Erfgoed, waarin alle toonaangevende landelijke partners op het 
gebied van religieus erfgoed samenwerken. Deze Agenda (looptijd 2014-2016) is 
geïnitieerd en wordt organisatorisch gefaciliteerd door de RCE.  
 
De leden van de ChristenUnie-fractie vragen op welke wijze zogenaamd ‘mobiel erfgoed’ 
nu beschermd is. Waarom is er niet voor gekozen om ‘mobiel erfgoed’ in de wet te 
beschermen? 
Op verschillende manieren zet de regering zich in voor het behoud van mobiel erfgoed. 
De stichting Mobiele Collectie Nederland (MCN) heeft met steun van de regering het 
Nationaal Register Mobiel Erfgoed ontwikkeld, om dit erfgoed in Nederland te 
inventariseren. Dit register geeft een titel voor het verkrijgen van subsidies en leningen. 
Daarnaast benutten gemeenten het register bij het toewijzen van ligplaatsen, 
 W10153.NAV 
22
