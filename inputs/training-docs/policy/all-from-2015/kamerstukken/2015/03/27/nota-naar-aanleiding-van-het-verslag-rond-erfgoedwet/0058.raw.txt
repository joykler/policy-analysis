Daarnaast vragen de leden van de SP-fractie om een uitgebreide toelichting hoe 
monumenten tegen verwaarlozing te beschermen. In de praktijk blijkt dat onwelwillende 
eigenaren een monument zo lang kunnen verwaarlozen, dat sloop onvermijdelijk is 
geworden. Zij vragen om een toelichting waarom niet wordt gekozen voor een 
instandhoudingsplicht. 
Ook de leden van de D66-fractie vragen of de regering kan toelichten waarom er nog 
geen wettelijke verplichting geldt om het monument goed te onderhouden. Ook slecht 
onderhoud kan immers op termijn leiden tot beschadiging van het monument. 
Het instrumentarium voor de instandhouding van rijksmonumenten kent een verbod tot 
vernieling, vergunningplicht voor wijzigingen aan monumenten én financiële 
voorzieningen voor eigenaren (subsidies, belastingaftrek en laagrentende leningen) 
waarmee de instandhouding van de monumenten wordt bevorderd. Met dit 
instrumentarium én met de inzet van velen zijn aansprekende resultaten geboekt. Zo is 
de restauratieachterstand van het bestand aan rijksmonumenten inmiddels beneden de 
tien procent aangeland. In vergelijking met andere landen staan de monumenten in 
Nederland er goed bij; in het Verenigd Koninkrijk bijvoorbeeld verkeert een derde van de 
monumenten in slechte staat (Heritage at risk 2014, uitgave English Heritage).  
De wijze waarop de monumentenzorg in Europa is geregeld is heel divers. Grosso modo 
kennen de meeste landen een systeem met dezelfde combinatie van enerzijds beperking 
van de eigenaar (vergunningplicht) en anderzijds compensatie en stimulering met 
financiële middelen. Een wettelijke instandhoudingsplicht voor eigenaren van nationale 
monumenten is geen ongebruikelijke figuur. Onder andere de gewesten Vlaanderen, 
Wallonië, en de landen Frankrijk, Italië, het Verenigd Koninkrijk en Zwitserland hebben 
een dergelijke wettelijke bepaling. 
Bij brief van 18 november 2014 over het kloostercomplex St. Ludwig te Vlodrop 
(Kamerstukken II 2014/15, documentnr. 2014D42346) heeft de Minister van OCW haar 
opvattingen over de wettelijke mogelijkheden tot instandhouding gedeeld met uw Kamer. 
Kort gezegd geeft zij aan dat met de wetgeving en de jurisprudentie die is ontstaan 
gemeenten in voorkomende gevallen kunnen optreden tegen verwaarlozing van 
monumenten, mits men adequaat en tijdig inzet op handhaving. Om dit te bereiken is 
derhalve niet een aanvullende – meer expliciete – instandhoudingsplicht nodig. 
 
De leden van de SP-fractie vernemen graag op welke wijze advies wordt gevraagd aan 
deskundigen bij het verlenen van vergunningen. Ook vragen zij op welke wijze het 
toezicht op het verlenen van vergunningen en sloop wordt geregeld. Welke rol is hierbij 
weggelegd voor het Ministerie van Onderwijs, Cultuur en Wetenschap, willen zij weten. 
In het huidige stelsel van de Wabo is de gemeente – in de meeste gevallen – het bevoegd 
gezag. De commissie voor de monumentenzorg adviseert de gemeente over elke 
vergunningaanvraag voor activiteiten die betrekking hebben op gebouwde en aangelegde 
rijksmonumenten. Deze adviesrol is nu nog geregeld in artikel 15 van de Mw 1988 en na 
inwerkingtreding van de Omgevingswet in hoofdstuk 17 van die wet. De Minister van 
OCW adviseert het bevoegd gezag nu op grond van artikel 6.4 van het op de Wabo 
gebaseerde Besluit omgevingsrecht. Het bevoegd gezag vraagt de Minister van OCW om 
advies in categorieën van gevallen waarin de vergunningaanvraag een ingreep betreft die 
(in potentie) raakt aan het voortbestaan van het rijksmonument. Dit wordt gecontinueerd 
onder de Omgevingswet. 
 W10153.NAV 
58
