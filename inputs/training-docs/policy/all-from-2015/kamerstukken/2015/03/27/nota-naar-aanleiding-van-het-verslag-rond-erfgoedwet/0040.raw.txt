Verder vragen de leden van de PvdA-fractie of de regering een inhaalslag wil maken om 
de meest waardevolle ensembles te gaan beschrijven en beschermen in combinatie met 
de bijbehorende monumenten. 
Er is een inhaalslag gaande om de beschrijving van interieurs en de kenbaarheid van de 
waarde van interieurs bij eigenaren en anderen te verbeteren. Binnen het interieur-
programma van de RCE wordt hieraan gewerkt: door beschikbare informatie en kennis 
digitaal te ontsluiten, en door ondersteuning te geven aan inventarisatieprojecten 
(bijvoorbeeld voor Friese woonhuisinterieurs en honderd top-kerkinterieurs). In 
aanvulling daarop wordt een algemener onderzoek uitgevoerd naar de (potentiële) 
voorraad van waardevolle interieurs en de staat daarvan. De regering ziet praktische en 
administratieve bezwaren bij de bescherming als (deel van het ) monument; 
interieuronderdelen kunnen als roerende zaken op andere wijze worden beschermd in de 
Erfgoedwet. 
 
De leden van de SP-fractie vragen op welke wijze kan worden voorkomen dat historische 
interieurs van openbare gebouwen deels hun monumentale waarde verliezen, omdat de 
‘inboedel’ in de praktijk niet altijd afdoende wordt beschermd. Het betreft veelal 
(openbare) gebouwen met een rijksmonumentenstatus. Als voorbeeld geven zij de 
Portugese Synagoge, waarvan het interieur deels wel maar niet als geheel is beschermd, 
waardoor unieke meubelstukken die onlosmakelijk met de rest van het interieur zijn 
verbonden geveild kunnen worden. Ook bijvoorbeeld oude raadshuizen kan dit lot treffen. 
Op welke wijze kan de bescherming van dit soort erfgoed beter geborgd worden? 
Het belang van waardevolle interieurensembles wordt door de regering erkend. Zeker 
indien gebouwen met waardevolle interieurs in eigendom zijn van overheden, zoals 
raadhuizen, mag verwacht worden dat daarmee goed wordt omgegaan. In nauwe 
samenwerking met het veld bevordert de regering een zorgvuldige omgang met interieurs 
en interieurensembles. Hierbij wordt geïnvesteerd in het vergroten van kennis en 
bewustzijn, attitudeverandering en handreikingen. Indien sprake is van herbestemming 
zal bezien moeten worden of, en op welke wijze, dit kan plaatsvinden met behoud van 
historische waarden. Ten aanzien van het voorbeeld van de Portugese Synagoge, verwijst 
de regering naar de beantwoording van overeenkomstige vragen van de leden van de 
ChristenUnie-fractie in paragraaf 3.1 van deze nota. 
 
Voor ensembles, waarbij onroerend en roerend erfgoed een geheel vormen, wordt geen 
aparte aanwijzing opgenomen. De roerende onderdelen worden doorgaans niet 
‘meebeschermd’, onder meer vanwege administratieve lasten en belemmeringen voor 
verkoop. De leden van de CDA-fractie vragen hoe geborgd wordt dat een ensemble als 
geheel bijeen blijft als het roerend erfgoed doorgaans niet mee wordt beschermd. 
Waarom is er niet voor gekozen om in het wetsvoorstel (artikel 3.3, lid 4) op te nemen 
dat het rijksmonumentenregister ook gegevens van het ensemble en interieur bevat? 
Het rijksmonumentenregister heeft als functie het identificeren van de als rijksmonument 
beschermde onroerende zaken. Roerende zaken delen niet in die wettelijke bescherming, 
zodat gegevens over roerende zaken niet thuishoren in het rijksmonumentenregister. 
Kennisgegevens over ensembles zijn uiteraard wel van groot belang voor het behoud van 
ensembles en zullen – voor zover ze voorhanden zijn – dan ook zoveel mogelijk door de 
RCE digitaal worden ontsloten. 
 W10153.NAV 
40
