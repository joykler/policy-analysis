zelfregulering en de certificering voor het in stand houden van een voldoende 
kwaliteitsniveau van opgravingen. Deze zelfregulering kan alleen goed functioneren 
wanneer zij voldoende ruimte krijgt en niet overmatig wordt belast door publiek toezicht. 
Dit laat onverlet dat de regering, zoals onlangs bij brief van de Minister van Economische 
Zaken aan uw Kamer uiteengezet, het standpunt huldigt dat certificatie het toezicht niet 
kan vervangen (Kamerstukken II 2014/15, 29 304, nr. 5, blz. 3). De zelfregulering 
binnen de archeologie geeft een nadere invulling aan een algemeen geformuleerde eis dat 
certificaathouders opgravingen op een professionele wijze moeten uitvoeren (artikel 5.4, 
tweede lid, van de Erfgoedwet). Deze algemene eis brengt met zich mee dat de Minister 
van OCW een toezichtstaak behoudt en bij ernstige schending van de professionaliteit ook 
rechtstreeks kan ingrijpen. Daarnaast stelt de Erfgoedwet ook nog andere eisen, met 
name in artikel 5.6. Op de naleving van deze eisen ziet de Minister van OCW toe. In 
paragraaf 5.3.3 van de memorie van toelichting, onder het kopje Naleving, geeft de 
regering aan hoe deze toezichtstaken zich tot elkaar verhouden. Op welke aspecten zich 
het toezicht uiteindelijk toespitst wordt periodiek bepaald aan de hand van actuele 
nalevingsniveaus en risico-inschattingen. Naast het nalevingstoezicht kan de Minister van 
OCW vanuit de stelselverantwoordelijkheid behoefte hebben aan informatie over de 
doeltreffendheid van het stelsel. In dat kader is het mogelijk dat de minister ook 
inspecties laat uitvoeren op opgravingen, als zogenaamde reality checks, om de werking 
van de zelfregulering te kunnen toetsen. Dit mag echter niet ten koste gaan van de 
waarde en de betekenis van het certificaat. 
 
8.3 Illegale handel in cultuurgoederen 
De leden van de CDA-fractie vragen hoe vaak de inspecteurs tot nog toe hebben moeten 
handelen met betrekking tot illegale handel in cultuurgoederen uit Irak en Syrië. Deze 
leden ontvangen signalen dat Nederland een spilfunctie heeft in de illegale handel van 
cultuurgoederen uit Irak en Syrië. De leden vragen of de regering dit signaal herkent, en 
zo ja, welke acties hiertegen ondernomen worden. Deze leden vragen hoe veel fte de 
marechaussee en de politie inzetten op de afdeling die zich met het tegengaan van 
illegale kunsthandel bezig houden. 
De Erfgoedinspectie krijgt regelmatig signalen met betrekking tot illegale handel in 
cultuurgoederen uit Irak en Syrië, vooral via het internet. Het is niet bekend dat 
Nederland in deze handel een spilfunctie zou hebben. Er loopt nu één zaak met 
cultuurgoederen uit Syrië. Voor beide landen geldt dat er een speciale sanctieregeling is 
om het culturele erfgoed te beschermen tegen illegale uitvoer en de handel daarin vanaf 
een bepaalde datum te verbieden (Sanctieregeling Irak 2004 II en Sanctieregeling Syrië 
2012). De Erfgoedinspectie is aangewezen voor het toezicht op deze twee 
sanctieregelingen.  
Er is verscherpte aandacht op het aantreffen van mogelijk beschermd cultureel erfgoed 
afkomstig uit deze landen. De Nederlandse douane, die nauw samenwerkt met de 
Erfgoedinspectie, heeft speciale trainingen gekregen om voorwerpen uit Irak en Syrië te 
kunnen herkennen. De Koninklijke Marechaussee heeft geen taak op het gebied van 
cultuurgoederen in het grensoverschrijdende verkeer. De politie heeft bevoegdheden 
waar het gaat om gestolen cultuurgoederen. Dit betreft onder meer bevoegdheden in het 
kader van handhaving van artikel 437 Wetboek van Strafrecht. Genoemd artikel verplicht 
handelaren een in- en verkoopregister bij te houden ter voorkoming van heling. Indien 
 W10153.NAV 
76
