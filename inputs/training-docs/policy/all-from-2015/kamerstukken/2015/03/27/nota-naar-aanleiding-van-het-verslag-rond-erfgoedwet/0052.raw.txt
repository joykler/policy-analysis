beginselen van behoorlijk bestuur schrijven immers voor dat een bestuursorgaan een 
besluit zorgvuldig moet voorbereiden, nemen en motiveren.  
Het risico dat de desbetreffende overheid te makkelijk voorbijgaat aan het instellen van 
een adviescommissie, deelt de regering dan ook niet. Het wetsvoorstel biedt juist met de 
procedure rond vervreemding een eenvoudige waarborg dat de overheid op transparante 
en kenbare gronden tot een zorgvuldige besluitvorming komt, die op draagvlak kan 
rekenen. Bedacht moet worden dat veel cultuurgoederen van overheden in beheer zijn bij 
musea, die hun zorgen omtrent vervreemding ook kenbaar kunnen maken waardoor ook 
de lokale democratie in positie wordt gebracht. Immers, op het moment dat te makkelijk 
voorbij wordt gegaan aan een redelijk vermoeden kunnen gedeputeerde staten of het 
college van burgemeester en wethouders in strijd handelen met de wet. Dat betekent dat 
een dergelijk besluit van gedeputeerde staten of het college van burgemeester en 
wethouders voor vernietiging door de Kroon kan worden voorgedragen. 
 
Ook lezen de leden van deze fractie dat de keuze voor de samenstelling en werkwijze van 
de adviescommissie wordt gelaten bij de desbetreffende overheid. De leden vragen 
waarom voor deze werkwijze is gekozen. Wordt de onafhankelijkheid en de 
deskundigheid van deze adviescommissie op deze wijze voldoende geborgd? 
Door het stellen van essentiÃ«le eisen in artikel 4.19 van de Erfgoedwet wordt de 
onafhankelijkheid en deskundigheid van de adviescommissie gewaarborgd. De keuze voor 
de samenstelling en werkwijze van de adviescommissie blijft expliciet bij de 
desbetreffende overheid liggen. Het bevoegd gezag van deze overheid is er dus zelf voor 
verantwoordelijk dat de ingestelde adviescommissie alle benodigde kennis en 
competenties heeft om een betekenisvol advies te kunnen uitbrengen. De samenstelling, 
deskundigheid en werkwijze van de adviescommissie biedt op deze wijze ruimte aan de 
beoordeling van cultuurgoederen uiteenlopend in aard en omvang, waarbij desgewenst 
ook lokale en regionale waarden kunnen worden betrokken. De opdracht aan de 
desbetreffende overheid over onafhankelijkheid en deskundigheid is helder opgedragen 
en er is geen reden om aan te nemen dat overheden de wet op dit punt niet zouden 
naleven. 
 
De leden van de D66-fractie lezen dat een commissie die aan de randvoorwaarden kan 
voldoen de zogenaamde beschermingswaardigheidscommissie in het kader van de LAMO 
van de Museumvereniging is. Waarom worden deze randvoorwaarden naar voorbeeld van 
de LAMO niet overgenomen in het onderhavig wetsvoorstel? 
Voorgeschreven wordt dat de commissie onafhankelijk en deskundig is. Een commissie 
die aan de randvoorwaarden kan voldoen is de zogenoemde 
beschermingswaardigheidscommissie in het kader van de LAMO van de 
Museumvereniging. De regering acht het echter niet nodig om de randvoorwaarden voor 
de commissie nader in te vullen overeenkomstig de beschermingswaardigheidscommissie. 
Het is aan de desbetreffende overheid om in het individuele geval te bekijken hoe een 
onafhankelijke en deskundige commissie het best ingericht kan worden. Een dergelijke 
regeling op hoofdlijnen past ook bij de eigen verantwoordelijkheid van de overheden voor 
het nemen van besluiten tot vervreemding en bovendien bij het vermijden van 
bureaucratie en onnodige regeldruk. 
 
 W10153.NAV 
52
