gekozen voor een wettelijke regeling om continuïteit te garanderen. Kan de regering 
bevestigen dat met deze nieuwe wettelijke regeling juist ook de musea gemakkelijker 
beschermd tot vervreemding kunnen overgaan? 
Met dit voorstel kunnen musea niet makkelijker overgaan tot vervreemding. De 
Erfgoedwet waarborgt een zorgvuldige besluitvorming over het vervreemde van een 
cultuurgoed of verzameling. Voor het afstoten van cultuurgoederen van de overheid biedt 
de wet een zorgvuldige procedure die aansluit op de zelfregulering in het museale veld. 
Het afstoten van cultuurgoederen die eigendom zijn van de Staat blijft (artikel 2.6, eerste 
lid) een bevoegdheid van de Minister van OCW. 
De nieuwe wettelijke regeling ziet op de continuïteit van financiering voor het beheer en 
behoud van de collectie onder verantwoordelijkheid van de Minister van OCW. Het stelsel 
beoogt een heldere verdeling van verantwoordelijkheden tussen de eigenaar en de 
beheerder van collecties. De Erfgoedwet brengt geen verandering in het eigendom van 
collecties.  
 
De leden van de PvdA-fractie vinden het een verstandig besluit dat musea voor 
collectiebeheer langjarig zekerheid krijgen over hun financiering. Vanwege de 
verantwoordelijkheid van de overheid voor de collectie Nederland is het onlogisch om hier 
elke vier jaar onzekerheid over te laten bestaan. Wel zien deze leden een belangrijke 
samenhang tussen presentatiebeleid en collectiebeheer. Daarom horen ze graag van de 
regering of de Raad voor Cultuur bij de presentatieplannen ook de passendheid van het 
voorgestelde collectiebeheer beoordeelt, zodat die met elkaar in overeenstemming zullen 
blijven. 
De Raad voor cultuur ontvangt voor zijn advisering over de publieksactiviteiten de totale 
begroting van de musea. Daarmee kan de Raad een gefundeerd oordeel over de 
presentatieplannen geven als onderdeel van de totale museale bedrijfsvoering. 
 
2.2.1 Huidige regeling museale stelsel 
De regering schrijft dat er redenen zijn om de huidige regeling te veranderen, omdat het 
binnen de huidige beheersovereenkomsten met musea lastig is om nadere regels te 
stellen over het beheer van de cultuurgoederen. De leden van de CDA-fractie vragen om 
wat voor nadere regels dit gaat en of wordt overwogen deze regels bij wet vast te leggen. 
Zo nee, waarom niet? 
De door de leden van de CDA-fractie aangehaalde passage, dat het binnen de huidige 
beheersovereenkomsten lastig blijkt om nadere regels te stellen over het beheer van de 
cultuurgoederen, doelt op het gegeven dat het stellen van nadere regels nu alleen 
mogelijk is in de vorm van verplichtingen die aan de vierjaarlijkse subsidie worden 
verbonden. Daarbij gaat het bijvoorbeeld om nadere regels met betrekking tot de 
registratie van cultuurgoederen. Deze zullen in het nieuwe stelsel hun neerslag krijgen in 
de uitwerking van de voorschriften in de Erfgoedwet bij lagere regelgeving. Het gaat 
daarbij om praktische uitvoeringsregels die grotendeels overeen komen met de regels die 
nu vastgelegd zijn in de Rmmv 2013, die ook een ministeriële regeling is. 
 
2.2.3 Nieuwe regeling museale stelsel 
De regering noemt de overwegingen op basis waarvan besloten kan worden een instelling 
te belasten met de wettelijke taak om zorg te dragen voor het beheer van een collectie. 
 W10153.NAV 
18
