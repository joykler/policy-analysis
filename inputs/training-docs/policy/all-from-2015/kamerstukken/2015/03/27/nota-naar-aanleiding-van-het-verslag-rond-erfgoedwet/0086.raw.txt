De bescherming van immaterieel erfgoed is geregeld met de ratificatie van het UNESCO-
Verdrag inzake de Bescherming van Immaterieel Cultureel Erfgoed door het Koninkrijk 
der Nederlanden in 2012. Vanaf dat moment is het verdrag door de regering als een 
belangrijk beleidsinstrument ingezet voor het levend houden van het immaterieel erfgoed 
(safeguarding). Om aan de verplichtingen van het verdrag te kunnen voldoen, is geen 
wetgeving noodzakelijk. 
 
Aan de verplichtingen van het UNESCO-Verdrag, zoals inventarisatie, documentatie, 
toegankelijkheid, kennisopbouw en –verspreiding, educatie en het nemen van 
maatregelen ter bescherming van het immaterieel erfgoed, wordt voldaan via onder meer 
beleid en communicatie. Het beleid is erop gericht om op nationaal en op internationaal 
niveau het belang van immaterieel erfgoed zichtbaar te maken en mensen bewust te 
maken van de waarde ervan. 
 
Aansluitend op het Verdrag wordt ingezet op het levend houden van immaterieel erfgoed 
door erfgoedgemeenschappen de kans te geven het erfgoed door te geven aan volgende 
generaties. Dat gebeurt door het in kaart brengen van het immaterieel erfgoed in een 
nationale inventaris, door kennisontwikkeling en de uitvoering van voorbeeldpraktijken 
voor de bescherming van dat cultureel erfgoed. Het Nederlands Centrum voor 
Volkscultuur en Immaterieel Erfgoed (VIE), het kennisinstituut voor immaterieel erfgoed, 
heeft de taak de opbouw van de inventaris te coördineren. Het VIE zorgt samen met 
andere culturele instellingen voor kennisuitwisseling op nationaal en internationaal 
niveau. Het Fonds voor Cultuurparticipatie voert daarnaast een regeling uit waarbij goede 
voorbeelden van het levend houden van immaterieel erfgoed worden ondersteund. 
 
De leden van de CDA-fractie vragen welke voordrachten voor internationale erkenning 
van immaterieel erfgoed gedaan zijn en welke toegekend zijn. 
Nederland heeft nog geen voordrachten voor de internationale lijsten van het UNESCO-
verdrag inzake de Bescherming van Immaterieel Cultureel Erfgoed gedaan. Dit voorjaar 
ontvangt uw Kamer een inhoudelijke beleidsreactie op een hierover aan de Raad voor 
Cultuur gevraagd advies en een voorstel voor een nominatieprocedure. 
 
9.3.5 Internationale verdragen 
Met de Federatie Instandhouding Monumenten (FIM) constateren de leden van de CDA-
fractie dat het wetsvoorstel geen beleid bevat voor burgerparticipatie en publieksbereik. 
Met ondertekening van het Verdrag van Valletta / Malta (art. 9) en de Verklaring van 
Portoroz (betrokkenheid vrijwilligers bij cultureel erfgoed) heeft Nederland zich daar wel 
toe verplicht. De leden vragen een toelichting van de regering waarom dit niet in het 
wetsvoorstel is opgenomen. 
De verplichting van artikel 9 uit het Verdrag van Valletta luidt: “Iedere partij verplicht 
zich ertoe voorlichtingscampagnes te voeren om bij het publiek besef te kweken en te 
ontwikkelen van de waarde van het archeologische erfgoed voor het begrip van het 
verleden en de bedreigingen voor dit erfgoed”, maar ook “de toegang van het publiek tot 
belangrijke bestanddelen van het archeologische erfgoed, met name vindplaatsen, te 
bevorderen en het tentoonstellen aan het publiek van geselecteerde archeologische 
voorwerpen te stimuleren”. 
 W10153.NAV
