7.2 Instandhouding van monumenten 
De leden van de VVD-fractie maken zich zorgen over het behoud van monumenten in het 
aardbevingsgebied in Groningen. Hoewel er geen twijfel is over het belang van het 
behoud van deze monumenten, is het de vraag of het technisch mogelijk is om de 
monumenten te kunnen beschermen én te gebruiken. Daar waar het om het beschermen 
van monumentale woningen gaat, klemt dit het meest, zo merken deze leden op. Zij 
stellen dat het niet uit te sluiten valt dat de maatregelen die genomen moeten worden 
om de monumentale status van de woningen te behouden, in de weg staan van normaal 
woongenot en het behoud van de economische waarde van de woningen. Deze leden 
willen weten of de regering deze problemen erkent. Ziet zij mogelijkheden binnen de 
voorliggende Erfgoedwet om deze problemen op accurate wijze op te lossen, dus met 
behoud van woongenot en economische waarde? Zo niet, is het dan mogelijk om 
vanwege de uitzonderlijke situatie in het Groningse aardbevingsgebied een uitzondering 
op de Erfgoedwet te realiseren, zodat woningen met behoud van monumentaal 
aangezicht hun woongenot en economische waarde behouden, zo vragen deze leden. 
Bij het gebruik van monumenten kan er altijd een bepaald spanningsveld optreden tussen 
behoud van monumentale waarden en de wensen van de eigenaar in verband met zijn 
woongenot. Niet elke aanpassing is mogelijk in een monument, maar in de praktijk is – al 
dan niet met enige creativiteit en inspanning – doorgaans wel aanpassing van het 
monument aan de eisen van de tijd mogelijk, met respect voor de monumentale 
waarden. Het huidige beleid is nadrukkelijk gericht op gebruik van het monument, 
uiteraard met zoveel mogelijk behoud van de monumentale waarden; immers leegstand 
leidt tot verval en teloorgang van monumenten. Dat is in Groningen niet anders dan in de 
rest van Nederland. Wel zullen in Groningen preventieve maatregelen moeten worden 
genomen om gebouwen, ook monumenten, bouwkundig te versterken en zo de veiligheid 
van bewoners te waarborgen. Voor de provincie Groningen wordt hierbij verwezen naar 
het kabinetsbeleid rond de aardbevingsschade waarin integraal gekeken wordt naar onder 
meer wonen, ruimtelijke ordening en erfgoed. Preventie bij monumenten vergt hierbij 
een speciale aanpak, omdat veiligheid en woongenot, essentieel voor gebruik en daarmee 
behoud van een monument, gecombineerd moeten worden met zoveel mogelijk behoud 
van monumentale waarden. De kaders van de Wabo en straks de Omgevingswet bieden 
hiervoor voldoende afwegingsruimte. 
 
De leden van de CDA-fractie merken op dat algemene subsidiebepalingen uit het Brim 
2013 met dit wetsvoorstel op wetsniveau geregeld worden, in plaats van bij AMvB. De 
regering geeft aan dat deze regeling haar waarde in de loop van de tijd heeft bewezen. 
De leden van deze fractie stellen echter vast dat in 2012 nog een grondige wijziging heeft 
plaatsgevonden in het Brim en dat de Minister van Onderwijs, Cultuur en Wetenschap 
onlangs meerdere keren tijdens debatten heeft aangegeven dat gedurende de zesjarige 
looptijd van deze regeling bekeken moet worden of het Brim 2013 voldoet, onder andere 
voor grote monumenten en grote kerken. De leden van deze fractie vragen daarom of na 
het vaststellen van de algemene subsidiebepalingen op wetsniveau er nog voldoende 
flexibiliteit zal zijn om de regeling zodanig aan te passen dat bijvoorbeeld grote 
monumenten alsnog een eigen categorie binnen de regeling kunnen krijgen.  
De bepalingen in dit wetsvoorstel over financiële ondersteuning van de instandhouding 
van rijksmonumenten zijn globaal geformuleerd en bieden alle ruimte voor uitwerking. Op 
 W10153.NAV 
72
