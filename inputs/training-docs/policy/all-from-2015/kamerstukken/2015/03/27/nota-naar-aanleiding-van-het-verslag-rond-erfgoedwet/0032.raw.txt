en onmisbaar behoort te worden behouden voor het Nederlands cultuurbezit”. Deze leden 
zijn echter van mening dat er ook goederen zijn die een grote waarde hebben voor het 
regionale of lokale erfgoed en waarvan de betreffende gemeenschappen het van belang 
vinden dat deze ook beschermd worden. Daarom vragen deze leden of de regering ook 
manieren overwogen heeft om deze cultuurgoederen te beschermen, mogelijk met een 
ander beschermingsniveau en betrokkenheid van provinciale en gemeentelijke 
autoriteiten. 
Daarnaast hebben deze leden het gevoel dat het gekozen criterium de lat in het 
algemeen erg hoog legt voor een cultuurgoed om hier aanspraak op te kunnen maken. 
Dit wetsvoorstel beoogt een algemeen kader voor het beschermen van een breed 
spectrum van roerend en onroerend cultureel erfgoed. De genoemde criteria sluiten 
cultuurgoederen met bijzondere waarde voor het regionale en lokale erfgoed niet uit. De 
regering heeft bij de keuze van de criteria in dit wetsvoorstel aansluiting gezocht bij de 
criteria zoals thans gelden op grond van de Wbc. Er is geen aanleiding op basis van 
evaluatie en stand van zaken met betrekking tot de Wbc andere criteria toe te passen. 
Dat laat onverlet dat de wet een inspiratiebron voor andere overheden kan vormen. 
Dankzij hun vrijheid in de samenstelling van een deskundigheidscommissie kunnen lokale 
afwegingen wel degelijk worden betrokken. Het nieuwe stelsel brengt geen verandering in 
de verantwoordelijkheid van lokale en provinciale overheden voor bescherming van 
gemeentelijke en provinciale monumenten en collecties van lokaal of regionaal belang. De 
andere overheden hebben - en houden - een eigen verantwoordelijkheid voor het 
cultureel erfgoed, waarbij zij voor de vormgeving van die verantwoordelijkheid inspiratie 
kunnen vinden in dit wetsvoorstel. Dat de lat hoog is gelegd vloeit voort uit de wijze 
waarop de Minister van OCW kan ingrijpen. Om inbreuk te maken op een besluit tot 
vervreemding van een andere overheid door de Minister van OCW zijn lokale afwegingen 
immers niet bepalend en geldt dat het voorwerp ofwel van cultuurhistorische waarde of 
wetenschappelijke betekenis is én als onvervangbaar en onmisbaar voor het Nederlands 
cultuurbezit moet worden beschouwd. 
 
De leden van de PvdA-fractie willen graag van de regering weten welke voorwerpen van 
het mobiel erfgoed op dit moment al bescherming krijgen door een aanwijzing als 
beschermd cultuurgoed. Ook horen deze leden graag van de regering welke 
beschermingsmaatregelen zij het meest effectief acht voor het mobiel erfgoed en of een 
aanwijzing als mobiel monument of beschermd cultuurgoed daarin een aanvulling kan 
vormen. Zou de regering een selectieprogramma willen starten om nog niet beschermde 
topstukken van het mobiel erfgoed te identificeren en beschermen? 
In publieke collecties zijn talrijke voorbeelden van mobiel erfgoed aanwezig. Denk aan 
boten in de collectie van het Scheepvaartmuseum, koetsen in de collectie van Paleis het 
Loo, vliegtuigen in de collectie van het Legermuseum. Op de lijst van aanwijzingen staat 
een enkel aangewezen mobiel cultuurgoed, zoals een kajak die door walvisvaarders is 
meegenomen uit West-Groenland, en enkele draaiorgels. De aangewezen 
cultuurgoederen vormen een aanvulling op de talrijke publieke collecties in Nederland. 
Cultuurgoederen in (museaal) overheidsbezit zijn niet aangewezen, omdat ervan 
uitgegaan wordt dat de desbetreffende overheid er goed mee omgaat.  
 
 W10153.NAV
