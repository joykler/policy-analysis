De leden van de D66-fractie merken tevens op dat er uitgebreid wordt ingegaan op de 
procedure rondom een voornemen tot vervreemding door een gemeente of een provincie. 
Kan de regering nog nader ingaan op vervreemding door het Rijk? Kan de regering in dit 
verband ook schetsen hoe met de vervreemding van de 34 monumentcomplexen met 
erfgoedfunctie zou zijn omgegaan in het (hypothetische) geval dat de Erfgoedwet nu al 
zou gelden? Had dan voorafgaand aan de vervreemding van deze monumenten het 
advies van een deskundigencommissie moeten zijn ingewonnen, zo vragen de leden. 
De regels over vervreemding van cultuurgoederen door het Rijk zijn als die voor 
gemeenten en provincies. In de regel zal het de Minister van OCW zijn die een commissie 
van deskundigen om advies zal vragen over een cultuurgoed. Dit kan de commissie uit de 
LAMO zijn. 
De procedure van vervreemding met een advies van een deskundige commissie is gericht 
op roerend erfgoed dat dreigt te verdwijnen uit de publieke sfeer. De commissie moet 
beoordelen of een roerende collectie onmisbaar en onvervangbaar is voor het Nederlands 
cultuurbezit. Voor monumenten geldt dat zij bij de aanwijzing tot rijksmonument al zijn 
beoordeeld op hun cultuurhistorische waarde. Onroerend erfgoed loopt niet het gevaar uit 
Nederland te verdwijnen. Voor verplaatsing van een monument is overigens altijd een 
vergunning nodig waarbij de RCE een verplicht advies geeft. Bij de afstoting van de 34 
monumenten zou de regering daarom ook met de nieuwe Erfgoedwet geen advies van 
een deskundige commissie gevraagd hebben. Wel geldt voor de verkoop van 
rijksmonumenten door het Rijk een strak protocol. Doel is dat het monument terecht 
komt bij een partij die zorgvuldig met het monument omgaat.  
 
De leden van de ChristenUnie-fractie merken op dat binnen het veld zorgen zijn of de 
huidige bepalingen in het wetsvoorstel nu voldoende bescherming zullen bieden aan 
roerend en onroerend erfgoed. Deze leden vragen hoe het zit met de ruimtelijke aspecten 
van het erfgoed. Zijn deze voldoende geborgd? Alle wettelijke bepalingen die betrekking 
hebben op de bescherming van cultureel erfgoed in de fysieke leefomgeving worden 
straks immers vastgelegd in de Omgevingswet. Deze leden wensen hierop graag een 
reactie te ontvangen. 
Voor een uitgebreide uiteenzetting over de bescherming van erfgoed in de fysieke 
leefomgeving verwijst de regering naar de beantwoording van verschillende vragen in 
paragraaf 1.3 van deze nota. 
 
De leden van de ChristenUnie-fractie vragen waarom er is voor gekozen om de 
onafhankelijke advisering door de Raad voor Cultuur ten aanzien van individuele 
aanwijzing van monumenten en cultuurgoederen te laten verdwijnen. De adviestaak van 
gemeente en provincie blijft behouden, maar is de regering het met deze leden eens dat 
onafhankelijk deskundigenadvies vervalt? Is de regering het met deze leden eens dat dit 
onwenselijk is? Is de regering niet bang dat met het verlies van onafhankelijke advisering 
waardevol erfgoed zal worden verkocht en verdwijnt naar het buitenland?  
De regering begrijpt de zorgen van de leden van de ChristenUnie-fractie. Naar de mening 
van de regering zijn die zorgen niet nodig. De advisering van de Raad voor cultuur komt 
het best tot haar recht als deze in een fase plaatsvindt waarin het beleid wordt 
ontwikkeld. Bij het aanwijzen van rijksmonumenten is dit het geval als 
 W10153.NAV
