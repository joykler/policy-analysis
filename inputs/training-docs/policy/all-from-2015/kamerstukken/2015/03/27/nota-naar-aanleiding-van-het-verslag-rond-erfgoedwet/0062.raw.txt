Gemeenten zijn primair verantwoordelijk voor een goede zorg van het bodemarchief. Een 
gemeente geeft daar invulling aan door bij het opstellen van bestemmingsplannen 
rekening te houden met (te verwachten) archeologische waarden en in het verlengde 
daarvan bij omgevingsvergunningen het archeologisch belang goed af te wegen tegen 
andere in het geding zijnde belangen. Deze verplichting is thans opgenomen in artikel 
38a van de Mw 1988. Deze bepaling keert niet terug in de Erfgoedwet, maar zal, in de 
vorm van de door de leden van de SP-fractie genoemde instructieregel, worden 
opgenomen in de onderliggende regelgeving bij de Omgevingswet. De regering is het met 
de leden van de SP-fractie eens dat een dergelijke bepaling belangrijk is voor een goede 
zorg voor het cultureel erfgoed. Net als thans het geval is, zijn gemeenten niet verplicht 
om deskundigen van de RCE te raadplegen alvorens tot besluitvorming over te gaan. Het 
uitgangspunt is hierbij vertrouwen in de taakuitvoering van de gemeenten. Dit 
vertrouwen is er zowel in de te nemen besluiten zelf, als in een zorgvuldige voorbereiding 
en onderbouwing van die besluiten door de gemeente. Het is aan de provincies om 
toezicht te houden op de gemeentelijke taakuitvoering. Wel publiceert de RCE onder 
meer brochures over de omgang met cultureel erfgoed en heeft de dienst een digitale 
Handreiking Erfgoed en Ruimte gemaakt die gemeenten in generieke zin ondersteunt bij 
de uitvoering van hun taak. 
 
Wanneer een archeologische vondst van nationaal belang wordt gedaan, blijft dan de 
gemeente of provincie eigenaar en eindverantwoordelijke, of verschuift de 
verantwoordelijkheid in dat geval naar het Rijk, zo vragen de leden van de SP-fractie. 
Wordt erkend dat ook hier een spanningsveld kan bestaan tussen gemeentelijke belangen 
en het nationaal (publieks-) belang?  
Voor zover de leden van de SP-fractie doelen op archeologische vondsten die in het kader 
van een opgraving worden gedaan, worden deze eigendom van de provincie waarin de 
opgraving is verricht, dan wel van de gemeente waarin de vondsten worden gedaan als 
deze gemeente beschikt over een door de provincie erkend archeologisch depot. De zorg 
voor het archeologisch erfgoed is decentraal belegd. Inherent hieraan is dat de decentrale 
overheden ook verantwoordelijkheid dragen voor archeologisch erfgoed dat een nationale 
uitstraling heeft. Het is aan gemeenten om de afwegingen ten aanzien van het 
archeologisch erfgoed op een goede wijze vorm te geven. Het is aan de provincies om 
toezicht te houden op de uitvoering van deze taak. 
 
De leden van de SP-fractie dringen erop aan dat er meer gebruik van deskundigheid bij 
gemeenten dient te zijn. Wanneer dit door hoge kosten niet haalbaar is voor gemeenten, 
dient het Rijk hierin te voorzien. Archeologie en archeologische vondsten hebben een 
nationale waarde die de gemeentelijke belangen vaak overstijgt. 
De afweging van archeologische belangen is een bevoegdheid die toebedeeld is aan 
gemeenten. Deze bevoegdheid richt zich op al het archeologische erfgoed ook wanneer 
dat een nationale uitstraling heeft. Gemeenten maken een afweging bij het opstellen van 
bestemmingsplannen en bij de behandeling van omgevingsvergunningen. Hiervoor is 
gekozen omdat binnen het bestemmingsplan ruimte is voor een integrale 
belangenafweging. Het staat gemeenten vrij om te kiezen op welke wijze zij over de 
benodigde deskundigheid willen beschikken. Dat varieert van het aannemen van eigen 
personeel tot aan het inhuren via een adviesbureau dan wel het aangaan van een 
 W10153.NAV
