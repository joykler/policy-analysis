Bij algemene maatregel van bestuur worden regels gesteld over de geldigheidsduur van 
certificaten. Hierbij zal geregeld worden dat in geval een certificerende instelling niet 
meer in staat is certificaten te verstrekken, de certificaten van de desbetreffende 
opgravingsbedrijven nog zes maanden geldig blijven. In die zes maanden kunnen de 
opgravingsbedrijven bij een andere certificerende instelling een certificaat aanvragen. 
Opgravingen hoeven dus niet meteen stilgelegd te worden. 
Dat een certificerende instelling niet meer in staat is om certificaten te verstrekken, kan 
naast faillissement ook verband houden met intrekking van de accreditatie of de 
aanwijzing van de Minister van OCW. In al deze gevallen is de Minister van OCW op de 
hoogte van de opgravingsbedrijven voor wie het certificaat nog voor zes maanden geldt. 
Eventueel is gedurende die zes maanden toezicht door de Minister van OCW mogelijk op 
deze opgravingsbedrijven bij gebrek aan een certificerende instelling. 
 
De leden van de D66-fractie vragen wat het voordeel is van het certificeringssysteem ten 
opzichte van de huidige werkwijze. Op welke wijze houdt de minister toezicht op het 
systeem van certificering? Hoe wordt gezorgd dat de invoering van een commercieel 
systeem niet ten koste gaat van de kwaliteit? Waarom is er niet voor gekozen ook het 
traject voorafgaand aan de opgraving (protocollen bureauonderzoek en programma van 
eisen) mee te nemen in de certificering? Kan de regering een schatting maken van de 
kosten die certificering voor de aanvrager met zich meebrengt? Deze leden lezen dat het 
in dit kader relevant is dat de sector zelf de normen uitwerkt rond het verrichten van een 
opgraving op professionele wijze. Hoe uitgebreider de normen, hoe hoger de kosten. 
Betekent dit dus dat de branche zelf de kosten kan drukken door de normen minder 
uitgebreid te maken? Hoe wordt ervoor gezorgd dat dit niet ten koste gaat van de 
zorgvuldigheid? 
Voor de werking van het certificeringssysteem verwijst de regering allereerst naar de 
beantwoording van de voorgaande vragen. In aanvulling daarop nog het volgende. Zoals 
hierboven is aangegeven bij het antwoord op een vraag van de leden van de CDA-fractie 
over kwaliteitsverbetering, zal certificering uiteindelijk de kwaliteit van archeologisch 
onderzoek ten goede komen. Door het bezit van een certificaat verplicht te stellen voor 
het verrichten van opgravingen, wordt expliciet een beroep gedaan op de 
archeologiesector. Er wordt optimaal gebruik gemaakt van de deskundigheid van de 
sector om de kwaliteitsbepalingen af te stemmen op de actuele ontwikkelingen en 
inzichten in de archeologie. De sector maakt de norm voor het verrichten van 
opgravingen. Het draagvlak voor deze bepalingen zal worden vergroot. Tevens zal er 
meer controle zijn op de naleving van deze bepalingen via de certificerende instellingen. 
De certificerende instellingen zullen periodiek vaststellen of de certificaathouder voldoet 
aan de norm. Er bestaat geen reden om aan te nemen dat de door de sector te 
ontwikkelen normen niet zorgvuldig zullen zijn. De normen van de sector waarop de 
certificerende instellingen zullen toetsen, worden bovendien vastgesteld door de Minister 
van OCW. Via die vaststelling kan de Minister controleren of de normen zorgvuldig zijn 
opgesteld. 
 
Kan de regering nader ingaan op de situatie die ontstaat wanneer de certificerende 
instelling na de overgangsperiode geen accreditatie krijgt en de uitgegeven certificaten 
ongeldig worden, zo vragen de leden van de D66-fractie. Wordt aan de aanvragers 
 W10153.NAV
