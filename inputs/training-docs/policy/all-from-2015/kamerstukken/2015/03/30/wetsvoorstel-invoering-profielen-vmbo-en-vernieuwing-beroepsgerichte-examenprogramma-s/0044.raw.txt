overleg zouden geen bezwaar moeten maken tegen een verzoek van een aoc om het 
profiel Dienstverlening en producten aan te gaan bieden, mits het aoc dit profiel 
aanbiedt in een groene context. OCW en EZ monitoren en evalueren of aoc’s niet worden 
uitgesloten bij RPO-onderhandelingen. De positie van de kleine scholen en aoc’s zal 
hierbij expliciet aandacht krijgen. 
 
9. Advies Onderwijsraad  
 
10
Een ontwerp van het wetsvoorstel is voor advies voorgelegd aan de Onderwijsraad. 
De Onderwijsraad is van mening dat het wetsvoorstel een stap in de goede richting is 
om het vmbo toekomstbestendig te maken, maar stelt ook dat er meer nodig is. In dit 
kader wijst de Onderwijsraad op het bredere advies over functie en positie van het vmbo 
in de context van ontwikkelingen in het onderwijsstelsel, in de samenleving en op de 
arbeidsmarkt, wat de Onderwijsraad op verzoek van de Tweede Kamer in voorbereiding 
heeft. Beide trajecten beogen te komen tot een toekomstbestendig vmbo en kunnen 
daarom in samenhang worden bezien.  
 
De Onderwijsraad geeft verder in zijn advies een aantal overwegingen mee die 
specifiek gericht zijn op het voorliggende wetsvoorstel. De memorie van toelichting is 
naar aanleiding van het advies op enkele punten aangepast. Hieronder wordt daar op 
ingegaan. 
 
De Onderwijsraad spreekt uit dat een onbalans in het onderwijsprogramma van het 
vmbo dreigt, nu de sector techniek relatief veel aandacht lijkt te krijgen. Uitgangspunt 
bij de ontwikkeling van een nieuwe structuur voor het vmbo is geweest om te komen tot 
een reductie van het aantal verschillende programma’s. Aanvankelijk kregen alle vier de 
huidige sectoren opdracht om het onderwijs opnieuw vorm te geven in in beginsel twee 
profielen per sector. Uiteindelijk zijn vijf van de tien ontwikkelde profielen 
11
techn(olog)isch van aard. Dit lijkt op het eerste gezicht een scheve verdeling van het 
totale onderwijsaanbod binnen vier sectoren over de tien nieuwe profielen, maar dat is 
niet het geval. Ook in de huidige situatie zijn namelijk twintig van de ongeveer 35 
beroepsgerichte examenprogramma’s in het vmbo techn(olog)isch van aard. In het mbo 
betreft het acht van de zestien domeinen. 
De sectorale vernieuwingscommissie van de sector Zorg en Welzijn heeft er, 
onderbouwd, voor gekozen om het palet aan onderwijs op het gebied van Zorg en 
Welzijn niet geforceerd ‘op te splitsen’ in twee profielen. Zo is er slechts één profiel Zorg 
en Welzijn ontwikkeld. De sector Economie bleek goed uit de voeten te kunnen met een 
uitsplitsing over twee profielen: Horeca, Bakkerij en Recreatie en Economie en 
Ondernemen. De huidige sector Landbouw kon goed uit de voeten met een verbreding 
en verbinding van het huidige afdelingprogramma Landbouw en natuurlijke omgeving 
met de afdeling Landbouw breed tot één nieuw breder profiel Groen. Specifieke 
uitstroomdifferentiaties konden goed worden ondergebracht in het systeem van 
beroepsgerichte keuzevakken. 
                                                
10
 ‘Profielen in het vmbo’, advies Onderwijsraad d.d. 10 oktober 2014 
(http://www.onderwijsraad.nl/upload/documents/publicaties/volledig/Briefadvies-
profielen-in-het-vmbo.pdf). 
11
 Twee van die vijf technische profielen (Media, vormgeving en ICT en Maritiem en 
techniek) nemen, net als de huidige afdelingen Grafimedia en het maritieme onderwijs, 
een niche-positie in. Deze profielen zijn slechts voor een beperkt aantal leerlingen en 
scholen van belang. Dit draagt mogelijk wel bij aan het beeld van een onevenwichtige 
verdeling dat de Onderwijsraad heeft. 
    W10336.K-2 44
