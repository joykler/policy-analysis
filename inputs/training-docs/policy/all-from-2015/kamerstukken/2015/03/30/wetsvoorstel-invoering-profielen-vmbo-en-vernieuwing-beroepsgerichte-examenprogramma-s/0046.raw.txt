opheffingsnormen afhankelijk te maken van het aantal aangeboden profielen. Daarmee 
is enige verschuiving van de normen onvermijdelijk. 
Bij het bepalen van de nieuwe normen is gekeken hoe die uit zouden werken voor 
bestaande scholen als zij hun huidige aanbod zouden willen omzetten naar zoveel 
mogelijk van de nieuwe profielen waarvoor ze op grond van hun huidige aanbod in 
aanmerking zouden komen. De voorgenomen nieuwe normen lieten daarbij geen grote 
verschuivingen zien. Voor een school die nu uitsluitend meerdere afdelingen binnen één 
sector aanbiedt, kan deze situatie echter mogelijk toch tot problemen leiden. 
De Onderwijsraad stelt terecht dat keuzemogelijkheden op nabije afstand voor 
leerlingen op kleine scholen belangrijk zijn. Door de oorspronkelijk gekozen normen zou 
de diversiteit van het aanbod mogelijk onder druk kunnen komen te staan. Bij te lage 
leerlingenaantallen is er echter geen sprake meer van een efficiënte inzet van 
bekostigingsmiddelen. Naar aanleiding van het advies van de Onderwijsraad en rekening 
houdend met deze aspecten zijn de normen alsnog bijgesteld. Zo blijft er ook bij relatief 
lage leerlingenaantallen altijd ruimte om tenminste twee verschillende profielen aan te 
bieden. Daarmee blijft ook op de kleinste scholen enige keuzemogelijkheid behouden. 
Verder spelen net als nu, met name in regio’s met relatief weinig leerlingen, afspraken 
tussen vmbo-scholen in de regio een rol bij het in stand houden van 
keuzemogelijkheden op nabije afstand. 
 
Naar aanleiding van de opmerking van de Onderwijsraad over de “bezemklas” voor de 
leerlingen die in schooljaar 2016–2017 zakken voor het eindexamen oude stijl, is de 
tekst van het voorgestelde artikel hierover (artikel 118v WVO) licht aangepast. 
Vanzelfsprekend is het de bedoeling dat deze leerlingen door hun school in staat gesteld 
worden om het examen te herkansen. 
  
II. Artikelsgewijze toelichting 
 
Artikel I, onderdeel A (artikel 10 WVO) 
Voor wat betreft de theoretische leerweg aan scholen voor mavo en vmbo brengt dit 
wetsvoorstel geen inhoudelijke wijzigingen. Wel is het zo dat, om aan te sluiten bij de 
voorstellen ten aanzien van de beroepsgerichte leerwegen en de gemengde leerweg van 
het voorbereidend beroepsonderwijs, ook voor de theoretische leerweg profielen worden 
ingevoerd. Waar in het vbo echter een algehele herschikking van de huidige sectoren en 
afdelingen naar de nieuwe profielen plaatsvindt, is in de theoretische leerweg uitsluitend 
sprake van een wijziging in terminologie. De huidige sectoren worden één op één 
omgezet in de nieuwe profielen. 
 
In het zevende lid, onderdeel b, wordt een kleine wijziging voorgesteld voor de 
theoretische leerweg. Om het onderscheid met het vak lichamelijke opvoeding in het 
gemeenschappelijk deel (vijfde lid) duidelijk te maken wordt in het zevende lid 
gesproken van lichamelijke opvoeding 2. In lagere regelgeving wordt dit vak in het vrije 
deel al als zodanig aangeduid. 
 
Artikel I, onderdelen B, G, H, I, N, onder 2, en O (diverse artikelen van de WVO met een 
gecontroleerde of voorwaardelijke delegatiebepaling) 
De verschillende bepalingen met betrekking tot gecontroleerde en voorwaardelijke 
delegatie die nu nog in diverse artikelen verspreid over de wet staan, worden 
bijeengebracht in het nieuw voorgestelde artikel 121 van de WVO (zie artikel I, 
onderdeel Z). Daardoor kunnen de bepalingen in de afzonderlijke artikelen komen te 
vervallen. 
    W10336.K-2
