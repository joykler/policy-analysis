De sector economie, met op grond van de huidige wet vier verschillende afdelingen, 
wordt omgezet naar twee profielen, te weten: 
- Economie en ondernemen, en 
- Horeca bakkerij en recreatie. 
 
De sector landbouw, met daarbinnen de afdeling Landbouw en natuurlijke omgeving, 
wordt omgezet naar het profiel Groen. 
 
Verder komt er een profiel Dienstverlening en producten, dat niet binnen de 
sectorindeling van de huidige wet past. Dit is enigszins te vergelijken met de diverse 
huidige intersectorale programma’s. 
 
Door de combinatie van een profiel met beroepsgerichte keuzedelen behouden 
scholen in de nieuwe opzet de mogelijkheid om een onderwijsprogramma aan te bieden 
wat vergelijkbaar is met dat wat ze nu verzorgen op grond van de diverse 
afdelingsvakken, intra- en intersectorale programma’s. De nieuwe opzet biedt zelfs nog 
meer dan nu het geval is ruimte om voor elke leerling een individueel 
onderwijsprogramma samen te stellen. 
 
Vierde lid 
De profielen zullen, net zoals nu al het geval is in het voorbereidend wetenschappelijk 
onderwijs (vwo) en het hoger algemeen vormend onderwijs (havo), bestaan uit een 
gemeenschappelijk deel, een profieldeel en een vrij deel. Deze onderdelen zijn nader 
uitgewerkt in het vijfde tot en met zevende lid. 
 
Vijfde lid 
Inhoudelijk is dit lid ongewijzigd ten opzichte van de huidige bepaling. Benadrukt is 
dat het gemeenschappelijk deel voor alle leerlingen, ongeacht het gekozen profiel, gelijk 
is. 
 
Zesde en zevende lid 
De huidige afdelingsvakken, intrasectorale programma’s en intersectorale 
programma’s worden met dit wetsvoorstel vervangen. Het beroepsgerichte deel van het 
onderwijs in de beroepsgerichte leerwegen wordt verdeeld in een profielvak en 
beroepsgerichte keuzevakken. Elk profielvak bestaat uit verschillende modules (vier 
modules voor de beroepsgerichte leerwegen en twee modules voor de gemengde 
leerweg). De beroepsgerichte keuzevakken hebben een kleinere omvang dan de 
profielvakken, ongeveer overeenkomend met de omvang van één module van de 
profielvakken. 
Het profielvak is onderdeel van het profieldeel van het voorbereidend 
beroepsonderwijs (zesde lid). Daarnaast worden in dit profieldeel de algemeen 
vormende vakken uit het huidige sectordeel (zesde lid oud) opgenomen. Inhoudelijk is 
er daarbij geen sprake van wijzigingen ten opzichte van de huidige wettelijke bepaling. 
Zo worden aan de profielen die voortkomen uit de sector techniek, dezelfde verplichte 
algemeen vormende vakken gekoppeld als op grond van de huidige wet ten aanzien van 
die sector zijn opgenomen in het sectordeel. Dat zelfde gaat op voor de overige 
profielen. Ook daar worden de vakken aan gekoppeld van de huidige overeenkomstige 
sector. Het profiel Dienstverlening en producten is niet gekoppeld aan een van de 
huidige sectoren. Wat betreft dat profiel krijgen leerlingen een keuze uit de volgende 
algemeen vormende vakken, waarvan er twee gekozen moeten worden: wiskunde, 
economie, biologie en natuur- en scheikunde I. 
    W10336.K-2 48
