In artikel 121 van de WVO worden ook de voorwaardelijke delegatiebepalingen uit de 
huidige artikelen 10b, elfde lid, 10d, elfde lid, en 22, eerste lid, opgenomen. Het 
schrappen van de voorwaardelijke delegatiebepalingen uit die artikelen is verwerkt in 
Artikel I, onderdelen C, E en K. 
 
Artikel I, onderdeel C (artikel 10b WVO) 
Hieronder wordt ingegaan op de verschillende leden van het voorgestelde artikel 10b, 
dat betrekking heeft op de beroepsgerichte leerwegen. Doordat artikel 10d nagenoeg 
eenzelfde opzet kent, is onderstaande toelichting van overeenkomstige toepassing op de 
gemengde leerweg. 
 
Eerste lid 
Als aan een school voor vbo onderwijs in een bepaald profiel wordt verzorgd, dan 
moet daarbinnen zowel de basisberoepsgerichte als de kaderberoepsgerichte leerweg 
worden aangeboden. Het is niet toegestaan om een profiel in maar één van beide 
beroepsgerichte leerwegen aan te bieden. 
 
Tweede lid 
Het voorbereidend beroepsonderwijs wordt met ingang van het derde leerjaar 
vormgegeven volgens profielen. Deze beroepsgerichte profielen komen in de plaats van 
de huidige indeling in sectoren en afdelingen. 
 
Derde lid 
De bestaande indeling van het voorbereidend beroepsonderwijs in afdelingen en 
sectoren wordt losgelaten en deze wordt vervangen door een indeling in profielen.  
Omdat voor de theoretische leerweg een andere indeling in profielen zal gelden dan voor 
de beroepsgerichte leerwegen en de gemengde leerweg, is er voor gekozen om de 
indeling in profielen op te nemen in de artikelen met betrekking tot de verschillende 
leerwegen zelf (de artikelen 10, 10b en 10d van de WVO). In de artikelsgewijze 
toelichting bij artikel I, onderdeel A, is al ingegaan op de profielen van de theoretische 
leerweg (artikel 10 WVO). Onderstaande geldt wat betreft de indeling in profielen voor 
zowel de beroepsgerichte leerwegen (artikel 10b, derde lid) als voor de gemengde 
leerweg (artikel 10d, derde lid). 
 
De sector techniek is op grond van de huidige wet verdeeld in zeven verschillende 
afdelingen en omvat daarnaast de afdelingen, aangewezen op grond van artikel 24, 
vijfde lid, van de WVO. Met dit wetsvoorstel wordt de huidige sector techniek 
grotendeels verdeeld over drie profielen: 
- Bouwen wonen en interieur, 
- Produceren, installeren en energie, en 
- Mobiliteit en transport. 
 
De huidige afdeling Grafimedia en de ingevolge artikel 24, vijfde lid, van de WVO 
aangewezen afdelingen behouden daarnaast hun bijzondere posities. De afdeling 
Grafimedia wordt omgezet in het profiel Media, vormgeving en ICT. Daarnaast komen er 
ook elementen van het huidige intersectorale programma ICT-route terug in dit profiel. 
De aangewezen afdelingen Kust-, Rijn- en binnenvaart en Haven en vervoerschool 
worden omgezet in het profiel Maritiem en techniek. 
 
De sector zorg en welzijn, kent op grond van de huidige wet twee afdelingen. Deze 
worden samengevoegd tot één profiel: Zorg en welzijn. 
 
    W10336.K-2 47
