MEMORIE VAN TOELICHTING 
 
I. ALGEMEEN DEEL 
 
Dit wetsvoorstel betreft de invoering van profielen in alle vier de leerwegen van het 
voorbereidend middelbaar beroepsonderwijs (hierna: vmbo). De profielen komen in de 
plaats van de huidige sectoren en afdelingen. Het beroepsgerichte onderwijs binnen elk 
profiel in de beroepsgerichte leerwegen en de gemengde leerweg bestaat uit een 
profielvak en beroepsgerichte keuzevakken. 
 
Aangezien de theoretische leerweg wel onderwijs in sectoren kent, maar geen 
beroepsgerichte vakken, omvat het wetsvoorstel wat betreft deze leerweg uitsluitend 
wijzigingen gericht op het gebruik van eenduidige terminologie binnen het gehele vmbo. 
 
De huidige beroepsgerichte examenprogramma’s zijn gemiddeld 20 jaar oud. 
Ondertussen heeft de wereld niet stil gestaan. Daarom zijn de beroepsgerichte 
examenprogramma’s allereerst inhoudelijk geactualiseerd voor een betere aansluiting op 
het vervolgonderwijs en de beroepspraktijk. Een vernieuwd, overzichtelijk en herkenbaar 
aanbod van tien bredere beroepsgerichte profielvakken per leerweg, vervangt de circa 
35 bestaande afdelingsvakken en intra- en intersectorale programma’s per leerweg. Dit 
moet scholen helpen om hun onderwijsaanbod organiseerbaar te houden. Tevens wordt 
hiermee de aansluiting van het vmbo op het middelbaar beroepsonderwijs (hierna: mbo) 
en de (regionale) arbeidsmarkt verbeterd. 
 
Scholen vullen hun aanbod van profielvakken aan met – in omvang kleinere – 
beroepsgerichte keuzevakken. Het aanbod van deze beroepsgerichte keuzevakken is 
vrij. Scholen zijn zo in staat om een divers, op de regio afgestemd beroepsgericht 
onderwijsaanbod aan te bieden. Profielvak en beroepsgerichte keuzevakken vormen 
samen het beroepsgerichte examenprogramma. Leerlingen in de beroepsgerichte 
leerwegen kiezen één profielvak en vier beroepsgerichte keuzevakken. Leerlingen in de 
gemengde leerweg (die een extra algemeen vormend vak kiezen) kiezen twee 
beroepsgerichte keuzevakken. De beroepsgerichte keuzevakken hoeven niet inhoudelijk 
gerelateerd te zijn aan het gekozen profielvak en kunnen zowel verdiepend als 
verbredend van aard zijn. Hierdoor wordt maatwerk voor alle leerlingen mogelijk. De 
profielstructuur, met brede profielvakken, aangevuld met kleinere beroepsgerichte 
keuzevakken, sluit goed aan op de manier waarop de nieuwe kwalificatiedossiers in het 
mbo zijn opgebouwd. 
 
Het wetsvoorstel bevat voorstellen tot wijziging van de Wet op het voortgezet 
onderwijs (hierna: WVO), de Wet educatie en beroepsonderwijs (WEB), de Wet op de 
expertisecentra (WEC), de Wet voortgezet onderwijs BES (WVO BES) en enkele 
aanverwante wetten. Nadere uitwerking voor wat betreft de inrichting van het onderwijs, 
de examens en de diploma’s zal plaatsvinden in onder andere het Inrichtingsbesluit 
WVO, het Eindexamenbesluit VO en in lagere regelgeving. 
 
Dit voorstel heeft tevens betrekking op het door het Ministerie van Economische 
Zaken bekostigde ‘groene’ voortgezet onderwijs. Deze memorie van toelichting is mede 
gegeven namens de Staatssecretaris van Economische Zaken. 
 
In deze memorie van toelichting worden de wijzigingen en voordelen van de nieuwe 
situatie ten opzichte van de huidige situatie nader toegelicht. 
 
    W10336.K-2
