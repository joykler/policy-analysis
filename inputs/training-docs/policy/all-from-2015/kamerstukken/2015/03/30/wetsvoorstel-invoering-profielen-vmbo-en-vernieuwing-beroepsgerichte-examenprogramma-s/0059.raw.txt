De artikelen XX en XXI van de Wet van 25 mei 1998 (Stb. 1998, 337) betreffen 
overgangsbepalingen bij de invoering van de leerwegen in het vmbo. In de genoemde 
artikelen wordt verwezen naar bepaalde afdelingen aan scholen voor vbo. Nu met het 
onderhavige wetsvoorstel de afdelingen en sectoren in het vmbo worden opgeheven en 
vervangen door profielen, hebben deze artikelen geen betekenis meer. Aangezien het 
gaat om bepalingen die inmiddels materieel volledig uitgewerkt zijn, kunnen ze komen 
te vervallen. 
 
Ook de laatste zelfstandige bepalingen (de artikelen IV en V) van de Wet van 6 
december 2006, houdende wijziging van de Wet educatie en beroepsonderwijs en de 
Wet op het onderwijstoezicht in verband met de beëindiging van de bekostigingsrelatie 
tussen de agrarische innovatie- en praktijkcentra en de Minister van Landbouw, Natuur 
en Voedselkwaliteit (Stb. 2007, 23) zijn inmiddels materieel uitgewerkt, zodat die wet 
eveneens kan worden ingetrokken. 
 
Artikelen X en XI (samenloopbepalingen) 
 
Er is sprake van samenloop tussen dit wetsvoorstel en het initiatiefvoorstel van de 
leden Bisschop, Van Meenen en Rog in verband met een doeltreffender regeling van het 
onderwijstoezicht (Kamerstukken 33 862).  Laatstgenoemd wetsvoorstel wijzigt artikel 
23a1 van de WVO, waardoor de delegatiebepaling uit dat artikel in een ander artikellid 
komt te staan. Die wijziging is van invloed op de verplaatsing van alle voorwaardelijke 
en gecontroleerde delegatiebepalingen naar artikel 121 van de WVO, die met dit 
wetsvoorstel wordt voorgesteld. Met artikel X worden beide wetsvoorstellen technisch op 
elkaar afgestemd. 
 
Daarnaast is er op twee verschillende punten samenloop tussen dit wetsvoorstel en 
het wetsvoorstel integratie lwoo en pro in passend onderwijs (Kamerstukken 33 993). 
Met het wetsvoorstel integratie lwoo en pro in passend onderwijs komt de 
voorwaardelijke delegatiebepaling uit artikel 10g van de WVO te vervallen. Artikel XI, 
eerste en tweede lid, zorgen ervoor dat beide wetsvoorstellen op dit punt technisch 
correct op elkaar worden afgestemd. Ook wat betreft de positie in de WVO waar het 
overgangsrecht met betrekking tot deze wetswijziging wordt opgenomen is er sprake 
van samenloop met het wetsvoorstel integratie lwoo en pro in passend onderwijs. Artikel 
XI, derde en vierde lid, voorkomen een dubbele nummering van de artikelen met 
overgangsrecht in deze beide wetsvoorstellen en maken dat de nummering correct op 
elkaar aansluit. 
 
Artikel XII (Inwerkingtreding) 
De beoogde invoering van dit wetsvoorstel is met ingang van het schooljaar 2016–
2017, voor de vmbo-leerlingen die dan in het derde leerjaar zullen zitten. De datum van 
inwerkingtreding, 1 augustus 2016, is in het wetsvoorstel zelf opgenomen om scholen en 
leerlingen hierover in een vroeg stadium duidelijkheid te verschaffen. Ook ten behoeve 
van de leesbaarheid van het overgangsrecht is voor een vaste datum gekozen. Zo blijkt 
helder in welk jaar de laatste mogelijkheid bestaat om het vmbo, en dan met name het 
beroepsgerichte vak daarvan, af te ronden volgens de huidige regels en vanaf wanneer 
dat kan volgens de nieuwe regels. De leerlingen die onderwijs volgen op grond van de 
huidige regels kunnen hun opleiding ook op grond van die regels afronden. De eerste 
leerlingen die de nieuwe beroepsgerichte programma’s (profielen) binnen het vmbo 
volgen, zullen examen doen in het schooljaar 2017–2018. 
    W10336.K-2
