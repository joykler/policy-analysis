De beroepsgerichte keuzevakken zijn opgenomen in het vrije deel van het 
onderwijsprogramma (zevende lid). Het staat de leerlingen vrij om hiervoor, binnen het 
aanbod van de school, een keuze te maken. Keuzevakken hoeven niet gerelateerd te 
zijn aan het gevolgde profielvak. De leerling kan ook vakken kiezen die aan een ander 
profiel gerelateerd zijn, of zelfs één of meer modules die onderdeel uitmaken van het 
profielvak van een ander profiel als beroepsgericht keuzevak volgen.  
 
Tiende lid 
De grondslag om bij of krachtens algemene maatregel van bestuur nadere invulling 
te geven aan artikel 10b van de WVO is aangepast aan de nieuwe indeling van het 
beroepsgerichte deel van het voorbereidend beroepsonderwijs. Er zijn niet langer 
afdelingsvakken en intra- en intersectorale programma’s. In plaats daarvan bestaat het 
beroepsgerichte onderwijs uit een profielvak en beroepsgerichte keuzevakken. Onder 
andere in het Inrichtingsbesluit WVO en het Eindexamenbesluit VO zal hieraan nadere 
invulling worden gegeven. 
 
Elfde lid 
De tweede volzin van het tiende lid (oud) is nu opgenomen als elfde lid (nieuw). Het 
oorspronkelijke elfde lid is verwerkt in het voorgestelde artikel 121, tweede lid, van de 
WVO. In dat artikel zijn de zogenaamde ‘voorhangbepalingen’ uit de gehele WVO 
samengenomen. Zie verder de artikelsgewijze toelichting bij artikel I, onderdeel Z. 
 
Artikel I, onderdeel D (artikel 10c WVO) 
In artikel 10c is uiteengezet uit welke afdelingen elk van de sectoren in het vbo 
bestaat. Nu zowel de afdelingen als de sectoren komen te vervallen wordt dit artikel 
overbodig. De profielen van de beroepsgerichte leerwegen en de gemengde leerweg 
worden genoemd in respectievelijk de voorgestelde artikelen 10b, derde lid, en 10d, 
derde lid, van de WVO. Artikel 10c kan daarom komen te vervallen. 
 
Artikel I, onderdeel E (artikel 10d WVO) 
Wat betreft de gemengde leerweg wordt grotendeels aangesloten bij het voorgestelde 
artikel over de beroepsgerichte leerwegen (artikel 10b). Wel is het zo dat de 
beroepsgerichte component in de gemengde leerweg kleiner is dan in de 
beroepsgerichte leerwegen. Het profielvak heeft in de gemengde leerweg dan ook een 
kleinere omvang dan in de beroepsgerichte leerwegen en er wordt ook een kleiner aantal 
beroepsgerichte keuzevakken gevolgd in de gemengde leerweg. In plaats daarvan 
volgen de leerlingen één algemeen vormend vak meer dan de leerlingen in een van de 
beroepsgerichte leerwegen. 
 
Artikel I, onderdelen F, J en P (artikelen 11a, 16 en 59a WVO) 
De voorgestelde wijzigingen met betrekking tot de artikelen 11a, 16, zesde lid, en 
59a van de WVO hebben slechts betrekking op de vervanging van de begrippen ‘sector’ 
en ‘afdeling’ door het begrip ‘profiel’. 
 
Artikel I, onderdelen K en L (artikelen 22 en 24 WVO) 
De minister kan op grond van het huidige artikel 24, vijfde lid, van de WVO scholen, 
of afdelingen daarvan aanwijzen waarvan de schoolplannen met zijn toestemming 
mogen afwijken van de in dat artikel gestelde eisen. De bij algemene maatregel van 
bestuur gestelde eisen met betrekking tot de inrichting van scholen (Inrichtingsbesluit 
WVO) zijn niet van toepassing op aangewezen scholen (artikel 22, eerste lid, vierde 
volzin, WVO). 
    W10336.K-2
