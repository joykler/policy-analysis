vmbo niet meer hoeft te maken. De Gwendoline van Puttenschool en haar leerlingen 
krijgen daardoor niet meer te maken met de nieuwe profielenstructuur in het vmbo. De 
school schakelt direct over van de huidige beroepsgerichte programma’s naar een of 
meer van de Engelstalige programma’s zoals die nu al verzorgd worden op Saba. De 
laatste cohorten leerlingen die onderwijs volgen volgens de huidige beroepsgerichte 
programma’s kunnen hun opleiding onder de huidige voorschriften afmaken. Nieuwe 
cohorten volgen onderwijs in de Engelstalige onderwijs- en examenprogramma’s. 
 
Naar aanleiding van de consultatie zijn van het bestuur van de Scholengemeenschap 
Bonaire enkele vragen en opmerkingen ontvangen. De opmerkingen hadden niet direct 
betrekking op de wijzigingen die met dit wetsvoorstel worden doorgevoerd. Wel waren 
er vragen over vermeende wijzigingen die met dit wetsvoorstel zouden worden 
doorgevoerd. De onduidelijkheden zijn weggenomen door er op te wijzen dat de WVO 
BES ook nu al op enkele punten verschilt van de WVO (bijvoorbeeld in de taalvakken die 
aangeboden kunnen worden). Dergelijke verschillen hangen samen met de bijzondere 
positie van de openbare lichamen in Caribisch Nederland en blijven met dit wetsvoorstel 
gehandhaafd. 
 
Bij de invoering van de profielen op de Scholengemeenschap Bonaire wordt zo veel 
mogelijk aangesloten bij de bestaande ondersteuningsstructuur in Caribisch Nederland. 
Zo nodig wordt gewerkt aan maatwerkoplossingen om tot het door de SGB gewenste 
profielaanbod te komen. 
 
De streefdatum voor invoering van de voorgestelde wijzigingen voor vmbo-scholen 
op Caribisch Nederland is, net als voor de scholen in Europees Nederland schooljaar 
2016–2017. Voor Caribisch Nederland gelden eveneens de overgangsbepalingen omtrent 
het afleggen van examens oude stijl, zoals beschreven in de voorgaande paragraaf. Het 
schoolbestuur kan dus besluiten om de profielen een jaar later, in schooljaar 2017–
2018, in te voeren in het derde leerjaar van het vmbo. 
 
7. Uitvoeringsgevolgen, administratieve lasten en financiële gevolgen 
 
Uitvoeringsgevolgen 
Het ontwerp van dit wetsvoorstel is voorgelegd aan DUO voor een beoordeling van de 
uitvoeringsgevolgen. DUO heeft geoordeeld dat het wetsvoorstel uitvoerbaar is. De 
leerlingenregistratie en de bekostiging van scholen zal gebaseerd worden op de nieuwe 
situatie van profielen en beroepsgerichte keuzevakken. Belangrijke systemen van DUO 
voor voorzieningenplanning, bekostiging en examens worden in de periode tot aan de 
beoogde invoeringsdatum van dit wetsvoorstel aangepast. De aanpassingen in de 
systemen en processen van DUO zijn tijdig realiseerbaar. DUO wijst er nog wel op dat de 
uitvoerbaarheid afhankelijk is van de nadere uitwerking van dit wetsvoorstel in lagere 
regelgeving. Te zijner tijd zal de met dit wetsvoorstel samenhangende benodigde 
wijziging van onder andere het Inrichtingsbesluit WVO en het Eindexamenbesluit VO 
afzonderlijk aan DUO worden voorgelegd. 
 
Naar aanleiding van de opmerkingen is het wetsvoorstel op enkele punten 
aangescherpt. De toelichting is verduidelijkt op die plekken waar volgens de 
uitvoeringstoets de inhoud van het wetsvoorstel en de toelichting niet geheel met elkaar 
overeen leken te komen. 
 
    W10336.K-2 41
