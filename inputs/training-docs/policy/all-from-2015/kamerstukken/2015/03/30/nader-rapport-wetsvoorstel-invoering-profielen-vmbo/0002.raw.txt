aangeven meer tijd nodig te hebben voor een zorgvuldige voorbereiding op de overstap 
naar de nieuwe profielstructuur. 
 
De keuze voor een gespreide invoering is gebaseerd op deze wisselende signalen en op 
de ervaringen die zijn opgedaan bij de invoering van de ‘Tweede fase’ in het vwo en 
havo. Ook daar is destijds aan scholen de mogelijkheid geboden om zelf te kiezen in welk 
schooljaar de overstap naar de nieuwe systematiek werd gemaakt: het jaar van 
inwerkingtreding van de wet, of een jaar later. 
 
Op grond van het onderhavige wetsvoorstel kan de nieuwe profielstructuur in het vmbo 
worden ingevoerd vanaf schooljaar 2016-2017 of 2017-2018. Zowel de scholen die snel 
van start willen gaan, als de scholen die wat meer tijd nodig hebben worden zo bediend. 
Naar verwachting levert het geen onoverkomelijke problemen op als niet alle scholen 
gelijktijdig van start gaan met de nieuwe profielen. 
 
In de artikelsgewijze toelichting is de keuze voor een gespreide invoering nader 
onderbouwd en is ingegaan op de mogelijke gevolgen als niet alle scholen op hetzelfde 
moment overgaan op de nieuwe profielenstructuur. 
 
2. Voorwaardelijke delegatie 
Het wetsvoorstel is aangepast overeenkomstig het advies van de Raad van State om de 
voorwaardelijke delegatiebepalingen in de WVO zoveel mogelijk op gelijke wijze vorm te 
geven. Hiertoe zijn alle bepalingen met betrekking tot gecontroleerde en voorwaardelijke 
delegatie uit de gehele WVO, inclusief de door de Raad aangehaalde bepalingen uit de 
artikelen 10b en 10d, in één artikel bij elkaar gezet. Voor alle delegatiebepalingen in de 
WVO gelden daarmee zoveel mogelijk dezelfde procedurele voorwaarden, zodat de door 
de Raad gesignaleerde mogelijke verwarring zich niet voor zal kunnen doen. Bij de 
formulering van dit nieuwe artikel 121 van de WVO zijn de aanwijzingen 37 en 43 van de 
Aanwijzingen voor de regelgeving in acht genomen.  
 
3. Positie van Caribisch Nederland 
Het wetsvoorstel raakt niet direct aan de belangen van de bestuurscolleges van de 
eilanden. Ik lees de opmerking van de Raad dan ook meer als betrekking hebbend op de 
afstemming met Caribisch Nederland in het kader van artikel 209 van de Wet openbare 
lichamen BES. Een ontwerp van het wetsvoorstel is door de Rijksdienst Caribisch 
Nederland ter consultatie voorgelegd aan de scholen, aangezien zij direct betrokken zijn 
bij de uitvoering ervan. 
 
Saba kent een afwijkend Engelstalig onderwijssysteem. In verband daarmee zijn de 
bepalingen uit de WVO BES over onderwijsinrichting en examens daar grotendeels niet 
van toepassing. Sint Eustatius is zich aan het voorbereiden om ook over te gaan op een 
Engelstalig onderwijssysteem, zoals Saba al kent. In de praktijk krijgen de school en de 
leerlingen op Sint Eustatius niet (meer) te maken met de door dit wetsvoorstel te 
wijzigen systematiek. Binnen Caribisch Nederland is de wetswijziging daardoor eigenlijk 
alleen voor de school op Bonaire van belang. 
 
Bovenstaande is verder uitgewerkt in paragraaf 6 van de memorie van toelichting. Daar is 
ook ingegaan op de wijze waarop Caribisch Nederland is betrokken bij de totstandkoming 
van het wetsvoorstel, welke opmerkingen zijn gemaakt en hoe hierop is gereageerd.
