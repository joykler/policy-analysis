3. Het nieuwe systeem 
 
In deze paragraaf wordt het nieuwe systeem, zoals voorgesteld met dit wetsvoorstel, 
toegelicht. Allereerst volgt er een overzicht van de belangrijkste wijzigingen op 
hoofdlijnen. Daarna volgt een toelichting op de voordelen van het nieuwe systeem. Ten 
slotte wordt de aard van de wijzigingen beschreven vanuit respectievelijk het perspectief 
van de leerlingen en dat van de scholen. 
 
3.1 Kern van de voorgestelde wijzigingen 
De belangrijkste wijzigingen zijn:  
 
1. Invoering van profielen  
Het onderwijs in de bovenbouw van het vmbo wordt ingericht volgens profielen. Er 
zijn tien verschillende profielen ontwikkeld. Hierbij is zoveel mogelijk uitgegaan van de 
huidige situatie van onderwijsaanbod, maar ook het perspectief van aansluiting en 
doorstroom heeft een doorslaggevende rol gespeeld in het uiteindelijke ontwerp. 
 
Binnen de profielen blijven de verschillende leerwegen in stand. De 
onderwijsprogramma’s van alle profielen zijn straks uit drie delen opgebouwd. Zie 
hiervoor de onderstaande figuur. 
 
 
 
De beroepsgerichte keuzevakken hebben een beperktere omvang. Vier keuzevakken 
samen komen qua zwaarte ongeveer overeen met het profielvak. In de gemengde 
leerweg heeft het profielvak een kleinere omvang dan in de beroepsgerichte leerwegen. 
Daar komen het profielvak en de twee keuzevakken samen qua zwaarte ongeveer 
overeen met één algemeen vormend vak. 
In de gemengde leerweg en de theoretische leerweg blijft de verplichting tot het 
volgen van extra vakken in het derde leerjaar bestaan. 
 
    W10336.K-2 29
