te regelen onderwerpen een of beide kamers der Staten-Generaal ingelicht moeten 
worden. Met de nieuw geformuleerde bepalingen wordt aangesloten bij Aanwijzing 43 
van de Aanwijzingen voor de regelgeving. 
 
Het eerste lid van artikel 121 betreft een tweetal voorhangbepalingen. Van een 
algemene maatregel van bestuur als bedoeld in een van de in het eerste lid genoemde 
artikelen moet het ontwerp worden voorgelegd aan beide kamers der Staten-Generaal 
(‘voorhang’). 
Het tweede lid betreft de algemene maatregelen van bestuur die voordat ze in 
werking kunnen treden aan beide kamers moeten worden voorgelegd (‘nahang’). 
Het derde en vierde lid hebben betrekking op soortgelijke procedures van 
voorwaardelijke delegatie met betrekking tot bepaalde ministeriële regelingen. 
 
Artikel II, onderdelen A en B (artikelen 1.3.3 en 2.1.3 WEB) 
In de Wet educatie en beroepsonderwijs (WEB) wordt op een tweetal plaatsen 
verwezen naar het ‘groen’ voorbereidend beroepsonderwijs. In verband met het voorstel 
om de huidige afdelingen en sectoren in het vbo om te zetten naar profielen, worden 
deze verwijzingen in artikel 1.3.3 en 2.1.3 van de WEB aangepast. 
 
In beginsel is het voortgezet onderwijs dat aan een aoc mag worden verzorgd, 
beperkt tot onderwijs in het profiel Groen van de beroepsgerichte leerwegen van het 
vbo. Op grond van artikel 1.3.3, eerste lid, tweede volzin, van de WEB, mag aan een aoc 
daarnaast alleen ander voortgezet onderwijs worden verzorgd voor zover dat bij wet is 
bepaald. Met het vervangen van de afdelingen en intra- en intersectorale programma’s 
in het vbo door profielen, verdwijnt voor aoc’s de mogelijkheid tot het aanbieden van het 
intersectorale programma Intersectoraal groen (zoals op grond van artikel 10b, tiende 
lid, onderdeel b, van de WVO, nu geregeld is in artikel 26k van het Inrichtingsbesluit 
WVO). In plaats daarvan krijgen aoc’s de mogelijkheid om in RPO-verband afspraken te 
maken over het aanbieden van het profiel Dienstverlening en producten. Daarnaast biedt 
de nieuwe opzet van het beroepsgerichte programma met een profielvak en 
beroepsgerichte keuzevakken ook voor aoc’s voldoende ruimte voor verbreding binnen 
het profiel Groen. Door middel van het aanbieden van diverse keuzevakken kan aan de 
leerlingen ook binnen dat profiel eenzelfde (sectoroverstijgende) verbreding worden 
geboden als nu het geval is in het intersectorale programma Intersectoraal groen. 
 
De invulling van artikel 1.3.3, eerste lid, tweede volzin, van de WEB, met betrekking 
tot het verzorgen van onderwijs in de gemengde leerweg van het vbo, blijft 
gehandhaafd. Aan een aoc mag het profiel Groen onder voorwaarden ook in de 
gemengde leerweg worden verzorgd (artikel 10d, eerste lid, onderdeel b, van de WVO). 
Hierover kunnen in een RPO afspraken worden gemaakt. 
 
Artikel II, onderdeel C, en artikel VI (artikel 8.2.2 WEB en artikel 8.2.2 WEB BES) 
Artikel 8.2.2 van de Wet educatie en beroepsonderwijs heeft betrekking op het 
stellen van nadere inhoudelijke eisen aan diploma's mavo en vbo als een deelnemer zich 
wil inschrijven voor bepaalde opleidingen aan het mbo. Deze eisen zijn momenteel 
opgenomen in de Doorstroomregeling vmbo – beroepsonderwijs. Aangezien in de WVO 
wordt voorgesteld om de sectoren in het voorbereidende beroepsonderwijs te vervangen 
door profielen, wordt ook dit artikel van de WEB daarop aangepast. Artikel 8.2.2 van de 
Wet educatie en beroepsonderwijs BES (WEB BES) wordt overeenkomstig aangepast. 
 
    W10336.K-2
