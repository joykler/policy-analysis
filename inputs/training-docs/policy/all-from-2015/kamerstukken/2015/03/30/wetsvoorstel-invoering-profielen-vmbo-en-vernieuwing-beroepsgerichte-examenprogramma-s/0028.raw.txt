technische voorbereiding op een verwante vervolgopleiding in het mbo te volgen, 
sluipenderwijs aan het verdwijnen. De huidige bredere intra- en intersectorale 
programma’s bieden hier in tegenstelling tot de tien nieuwe bredere profielen geen 
oplossing voor. Enerzijds, omdat de huidige bredere programma’s minder herkenbaar 
zijn dan de nieuwe profielvakken (ze overlappen inhoudelijk deels met de andere 
programma’s), anderzijds omdat de structuur waarbinnen de huidige 35 beroepsgerichte 
examenvakken ontwikkeld zijn, te inflexibel is om èn te voorzien in breed, oriënterend 
onderwijs èn in vakspecifiek voorbereidend beroepsonderwijs. 
 
2.2.2 Onvoldoende aansluiting vervolgonderwijs en regionale ontwikkelingen  
Ondanks het grote aanbod aan beroepsgerichte examenprogramma’s, kunnen vmbo-
scholen onvoldoende inspringen op veranderingen en behoeften in het vervolgonderwijs 
en de regionale arbeidsmarkt. Daarvoor is het huidige systeem van centrale ontwikkeling 
van examens voor alle beroepsgerichte examenprogramma’s (waarvan ook delen via het 
schoolexamen worden geëxamineerd) niet flexibel genoeg. Er is te weinig ruimte voor 
bijvoorbeeld regionaal ontwikkelde programma’s, of het combineren van programma’s, 
zodat een optimale aansluiting bij het vervolgonderwijs en het bedrijfsleven kan 
ontstaan. 
 
Tegelijkertijd constateren vmbo-docenten en -managers dat loopbaanoriëntatie 
en -begeleiding (lob) onvoldoende aandacht krijgen in het vmbo-onderwijs. Het werken 
aan een loopbaandossier maakt nog geen verplicht onderdeel uit van de huidige 
beroepsgerichte examenprogramma’s, waardoor de mate waarin aandacht wordt 
besteed aan loopbaanoriëntatie en -begeleiding per school verschilt. Het is van groot 
belang dat leerlingen leren waar ze goed in zijn en hoe ze gefundeerde 
(opleidings)keuzes moeten maken. Daarom is stelselmatig aandacht voor 
loopbaanoriëntatie en -begeleiding in alle beroepsgerichte examenprogramma’s 
noodzakelijk. In de examenprogramma’s van alle nieuwe beroepsgerichte profielen zal 
aandacht worden besteed aan loopbaanontwikkeling, door middel van een voor elke 
leerling bij te houden loopbaandossier. 
 
2.2.3 Inflexibiliteit van het beroepsgerichte aanbod 
Het vmbo kent smalle afdelingsvakken en differentiaties die vroegtijdige ontwikkeling 
van vakmanschap mogelijk maken. Tegelijkertijd zijn er programma’s ontstaan 
waarbinnen ruimte is voor een brede oriëntatie voor leerlingen die na het tweede 
leerjaar nog geen keuze voor een beroepsrichting willen of kunnen maken. Beide routes 
hebben bestaansrecht en hebben ook als mengvorm meerwaarde voor groepen 
leerlingen. De huidige programma’s zijn echter niet flexibel genoeg voor scholen om 
leerlingen zowel de mogelijkheid tot verbreding als tot verdieping van hun 
beroepsgerichte programma te bieden. 
 
De leerling kiest in de huidige situatie namelijk ofwel voor een smal 
afdelingsprogramma, ofwel voor een breder intra- of intersectoraal programma. Een 
leerling die bijvoorbeeld gekozen heeft voor een afdelingsprogramma binnen de sector 
techniek kan zich momenteel niet tegelijkertijd oriënteren op de sector economie, door 
een aanvullende economische module te volgen. Scholen en leerlingen zien deze 
inflexibiliteit als een gemiste kans en vragen om meer flexibiliteit en keuzevrijheid. Zo 
zouden combinaties van programma’s mogelijk moeten worden om leerlingen optimaal 
maatwerk aan te kunnen bieden. 
 
    W10336.K-2
