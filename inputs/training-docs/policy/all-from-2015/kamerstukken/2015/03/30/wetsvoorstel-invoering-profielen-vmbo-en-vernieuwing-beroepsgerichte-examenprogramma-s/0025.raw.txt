1. Inleiding 
 
Dit wetsvoorstel vormt het sluitstuk van een intensief vernieuwingstraject met 
docenten vmbo, docenten mbo, schoolleiders, bestuurders en branches uit het 
bedrijfsleven, dat in 2010 is gestart. Betrokkenen hebben in verschillende 
vernieuwingscommissies en -werkgroepen samengewerkt aan een nieuwe inhoud en een 
aangepaste structuur van de beroepsgerichte examenprogramma’s van het vmbo. Het 
vernieuwingstraject is aangekondigd in de beleidsbrief ‘Op weg naar een 
1
toekomstbestendig vmbo’ en vormt een reactie op de belangrijkste ontwikkelingen en 
signalen uit het veld over het vmbo. Deze blijken met name uit het onderzoek naar de 
mening van docenten en (midden)management over de programmastructuur van het 
vmbo, dat in 2009 op verzoek van de ministeries van OCW en LNV door de Stichting 
2
Platforms vmbo (SPV) is uitgevoerd. 
 
De SPV adviseerde naar aanleiding van haar onderzoek om het 
beroepsvoorbereidende onderwijs in programmaclusters te organiseren, zodat het vmbo 
ook bij sterk teruglopende leerlingenaantallen in kan blijven spelen op de behoefte aan 
maatwerk en flexibiliteit in het programma-aanbod. In dit wetsvoorstel zijn de adviezen 
van de SPV overgenomen.  
 
Dit wetsvoorstel markeert ook een belangrijk begin: de start van een proces om het 
vmbo zo in te richten dat het weer toekomstbestendig wordt. Het vmbo heeft te kampen 
met dalende leerlingenaantallen. Hierdoor treedt een aantal acute problemen op, zoals 
de sluiting van specifieke vakafdelingen en de daarmee gepaard gaande verschraling 
van het beroepsgerichte onderwijsaanbod, waardoor aansluiting en doorstroom naar het 
vervolgonderwijs niet langer gegarandeerd kan worden. Aansluiting en doorstroom zijn 
daarnaast ook niet optimaal, omdat het systeem van het beroepsgerichte 
onderwijsaanbod niet flexibel genoeg is om snel in te spelen op een veranderende vraag 
van leerlingen. 
In paragraaf 2.1 wordt uitgelegd hoe het huidige vmbo-onderwijs is ingericht. Het 
betreft een zeer fijnmazig, op maatwerk gericht, systeem van 35 verschillende 
beroepsgerichte examenprogramma’s, dat juist door deze fijnmazigheid en de breedte 
van het aanbod niet meer in stand te houden is. In paragraaf 2.2 wordt nader toegelicht 
waarom de huidige inrichting niet toekomstbestendig is. Met paragraaf 3 wordt 
vervolgens antwoord gegeven op de vraag waarom een nieuwe inhoud en 
herstructurering van de beroepsgerichte examenprogramma’s in het vmbo wèl kan 
bijdragen aan het vinden van oplossingen voor de problemen waar het vmbo in de 
huidige situatie mee kampt. Het grote voordeel van het voorgestelde systeem van 10 
bredere profielen met een divers aanbod van beroepsgerichte keuzevakken is namelijk 
dat dit systeem een bredere, robuuste basis van profielen combineert met een divers 
aanbod van beroepsgerichte keuzevakken. Juist deze combinatie van robuustheid en 
fijnmazigheid moet er voor zorgen dat het systeem eenvoudiger wordt, maar dat 
tegelijkertijd een divers aanbod en maatwerk mogelijk blijven. 
 
                                                
1
 Kamerstukken II, 2010/11, 30079, nr. 29. 
2
 Vmbo Herkend. Structuur van het vmbo in de toekomst, advies op basis van het 
veldonderzoek, Stichting Platforms Vmbo, 2009. 
    W10336.K-2
