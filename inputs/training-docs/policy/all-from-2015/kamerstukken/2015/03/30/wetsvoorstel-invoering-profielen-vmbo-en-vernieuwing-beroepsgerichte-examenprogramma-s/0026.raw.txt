2. Achtergrond  
 
De helft van alle leerlingen gaat naar het vmbo. Het is de enige soort voortgezet 
onderwijs waar het merendeel van de leerlingen een beroepsgericht vak kan volgen. De 
beroepsgerichte component maakt deze schoolsoort uniek. 
 
Het vmbo is in 1999 ingevoerd, middels de verankering van leerwegen en sectoren in 
het voorbereidend beroepsonderwijs (vbo) en het middelbaar algemeen voortgezet 
onderwijs (mavo). Belangrijk doel was de positionering van vbo en mavo als 
voorbereidend middelbaar beroepsonderwijs. Vanaf de start was er veel ruimte voor 
onderwijsinnovatie van binnenuit. Dit heeft voordelen gehad, zoals het (voort)bestaan 
van smalle afdelingsprogramma’s voor leerlingen die al vroeg wilden kiezen voor een 
vak, het ontstaan van bredere combinatieprogramma’s die nieuwe inhoud afdekten 
(intrasectorale programma’s) en ten slotte het opkomen van brede oriënterende 
programma’s (intersectorale programma’s) voor leerlingen die nog niet goed wisten 
welke richting ze op wilden. Gaandeweg is zo een uitgebreid, maar ook versnipperd en 
deels overlappend aanbod ontstaan. 
 
2.1 Huidige inrichting van het vmbo-onderwijs 
Het huidige vmbo kent vier leerwegen (de basisberoepsgerichte leerweg, de 
kaderberoepsgerichte leerweg, de gemengde leerweg en de theoretische leerweg). 
Daarbij omvat het vmbo twee schoolsoorten. Enerzijds het voorbereidend 
beroepsonderwijs met de twee genoemde beroepsgerichte leerwegen. En anderzijds het 
middelbaar algemeen voortgezet onderwijs, dat bestaat uit de theoretische leerweg. De 
gemengde leerweg is een tussenvorm van vbo en mavo. Het systeem van leerwegen en 
schoolsoorten blijft ook in de nieuwe situatie bestaan. 
 
Het onderwijs wordt verzorgd in vier sectoren, te weten: de sector techniek, de 
sector zorg en welzijn, de sector economie en de sector landbouw. In de 
basisberoepsgerichte, kaderberoepsgerichte en gemengde leerweg zijn er ongeveer 35 
beroepsgerichte examenprogramma’s per leerweg, op basis waarvan scholen hun 
onderwijsprogramma’s kunnen inrichten. 
 
De beroepsgerichte examenprogramma’s bestaan uit smalle afdelingsprogramma’s 
(zoals Bouwtechniek, Uiterlijke verzorging en soms nog smallere differentiaties zoals 
Timmeren of Metselen). Maar ook uit intrasectorale programma’s, waarbij de verbinding 
wordt gelegd tussen twee verschillende afdelingen binnen dezelfde sector (bijvoorbeeld 
Metalelektro). Ten slotte bestaan er intersectorale programma’s, waarbij verbindingen 
worden gelegd tussen afdelingen van twee verschillende sectoren (zoals bijvoorbeeld 
Dienstverlening en commercie, waarbij een verbinding wordt gelegd tussen afdelingen 
uit de sectoren zorg en welzijn en economie). 
 
Niet alle programma’s worden in alle leerwegen verzorgd. Zo mag het programma 
Technologie alleen in de gemengde leerweg worden aangeboden. Voor elke leerweg 
wordt een apart examen ontwikkeld. In totaal worden er jaarlijks circa 84 verschillende 
centrale schriftelijke en praktische examens (cspe’s) afgenomen. 
 
Het wettelijk kader voor het te geven vmbo-onderwijs is als volgt. Het onderwijs 
wordt verzorgd binnen een sector. De sectoren zijn als volgt opgebouwd:  
1. Er is een gemeenschappelijk deel dat de vakken Nederlands, Engels, 
maatschappijleer, lichamelijk opvoeding en een kunstvak omvat en dat voor alle 
leerwegen en sectoren gelijk is. 
    W10336.K-2 26
