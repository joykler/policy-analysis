In het vrije deel is ruimte voor extra keuzevakken en voor aanvullende 
schoolspecifieke programmaonderdelen. 
 
Het profieldeel en het vrije deel van de theoretische leerweg 
Leerlingen in de theoretische leerweg volgen binnen het profieldeel geen profielvak, 
maar – net als nu – twee algemeen vormende vakken (voorheen sectorvakken). Het 
vrije deel van het vakkenpakket omvat eveneens twee algemeen vormende vakken, 
naar keuze van de leerling. Binnen dit vrije deel van het profiel is ook nog ruimte voor 
schoolspecifieke programmaonderdelen.  
 
Diplomering, aansluiting en profilering 
Het profiel neemt een centrale plaats in op het diploma van de leerling. Hiermee 
wordt geborgd dat de richting die een leerling heeft gevolgd in één oogopslag duidelijk is 
voor de leerling zelf, de ouders, het vervolgonderwijs en de arbeidsmarkt. Het centraal 
stellen van het profiel, bevordert de landelijke vergelijkbaarheid van diploma’s. De 
waarde van het centraal examen blijft gewaarborgd door bij de cijferlijst een weging toe 
te passen op de verschillende onderdelen van het totale beroepsgerichte programma. 
Het centraal examen (over het profielvak) blijft, net als nu, voor de helft meewegen in 
het eindcijfer voor het beroepsgerichte programma (profiel). 
De keuzevakken vormen een uniek aanvullend deel, waarmee de leerling zich verder 
(regionaal) kan profileren. Dit wordt bevorderd doordat de door een leerling gevolgde 
keuzevakken op de cijferlijst bij het diploma worden vermeld. 
 
3.4 Het perspectief van de scholen 
Alle vmbo-scholen maken met hun derdejaarsleerlingen vanaf schooljaar 2016–2017 
de overstap van hun oude beroepsgerichte examenprogramma’s (afdelingen, intra- en 
intersectorale programma’s) naar een nieuw aanbod van profielen met bijbehorende 
profielvakken en een vrij aanbod van beroepsgerichte keuzevakken.  
 
Pilots nieuwe programma’s  
Sinds augustus 2013 vinden pilots plaats met de nieuwe beroepsgerichte 
examenprogramma’s. Enkele tientallen scholen doen in de pilots ervaring op met het 
omzetten van de nieuwe examenprogramma’s in onderwijsprogramma’s. Ervaringen van 
pilotscholen worden vastgelegd en via de website www.vernieuwingvmbo.nl verspreid, 
zodat alle vmbo-scholen, regionale opleidingscentra en het bedrijfsleven kunnen worden 
meegenomen in het proces. 
 
3.4.1 Van huidig naar nieuw onderwijsaanbod 
In deze paragraaf wordt eerst toegelicht hoe scholen hun huidige onderwijsaanbod 
kunnen omzetten naar nieuw profielaanbod. Daarna wordt uiteengezet hoe scholen tot 
eventueel helemaal nieuw aanbod kunnen komen. En ten slotte wordt ingegaan op de 
mogelijkheden die de nieuwe structuur biedt voor profilering van scholen. 
 
Omzetting huidig naar nieuw aanbod 
Bij de omzetting van de huidige beroepsgerichte vakken, intra- en intersectorale 
programma’s naar profielen wordt – juist ook op verzoek van scholen – zo veel mogelijk 
aangesloten bij het huidige onderwijsaanbod. Het streven daarbij is om in één keer, 
gelijktijdig op alle scholen, over te gaan naar het nieuwe systeem van profielaanbod. Dit 
moet uiteraard op een verantwoorde manier gebeuren, in die zin dat het nieuwe 
onderwijsaanbod in ieder geval herkenbaar moet zijn en wat betreft de regionale 
aansluiting doorstroomrelevant. Om dit te bereiken is gekozen voor een omzetting 
waarbij alle rechten die scholen nu hebben om afdelingen aan te bieden (verkregen bij 
    W10336.K-2
