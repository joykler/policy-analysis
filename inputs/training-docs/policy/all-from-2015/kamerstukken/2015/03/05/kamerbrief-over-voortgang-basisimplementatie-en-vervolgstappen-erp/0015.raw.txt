Bijlage 2: Vervolgstappen ERP 
 
  
Werkwijze 
 
 
Bij het optimaliseren van ERP en de bedrijfsvoering hanteer ik, in lijn met de  
IT-visie (Kamerstuk 31 125, nr. 45), de volgende uitgangspunten: 
 
 Verbetertrajecten zullen kortdurend zijn, beperkt in reikwijdte, en bovenal 
haalbaar. Daarbij worden doelstellingen en prioriteiten periodiek herijkt, zodat 
veranderingen in de omgeving kunnen worden meegewogen. 
 
 Om kosten te besparen, risico’s te vermijden en kortdurende verbetertrajecten 
mogelijk te maken, wordt maatwerk in IT zoveel mogelijk vermeden.  
 
 ERP is niet de oplossing voor alles. De IT zal op het niveau van de 
informatiesystemen een hybride stelsel van verschillende oplossingen zijn als 
aanvulling op grote proces ondersteunende systemen zoals ERP worden op 
elkaar afgestemde standaardpakketten en services gebruikt. Kortom, de 
geïntegreerde bedrijfsvoering wordt ondersteund door een stelsel van goed 
samenwerkende IT-modulen.  
 
 ERP-achtige oplossingen die met wapensystemen worden meegeleverd, worden 
niet nagebouwd in ERP. Wanneer dat nodig is zullen wel koppelingen met ERP 
worden gerealiseerd.  
 
Een deel van de inspanningen om ERP blijvend goed te laten functioneren, heeft een 
terugkerend karakter. Deze taken komen bovenop de reguliere beheertaken zoals 
het bewaken van de juiste werking van het systeem, het beheren van autorisaties, 
het verhelpen van incidenten, enzovoorts. Zo is er, om optimaal van ERP gebruik te 
kunnen maken, bijvoorbeeld doorlopende ondersteuning nodig.  
 
Daarnaast moeten geconstateerde fouten worden opgelost en kunnen gewenste 
functionele verbeteringen worden aangebracht. Die functionele verbeteringen worden 
door kleine projecten gerealiseerd. Het is overigens niet uitgesloten dat in het licht 
van de snelle ontwikkelingen binnen de IT de gewenste functionaliteiten niet in ERP, 
maar in andere technische oplossingen worden gerealiseerd. 
 
Doorlopende activiteiten  
 
Data op orde houden 
Het project Stay Clean is erop gericht dat geen verstoringen in de bedrijfsvoering 
optreden door verkeerde gegevens. Een voortdurende aandacht voor 
gegevensbeheer blijft nodig. 
 
Kennis en kunde op peil houden 
ERP vraagt inzicht van individuele medewerkers in de totale keten. Er zijn 
sleutelfunctionarissen aangewezen die vraagbaak zijn voor medewerkers. Er wordt 
voortdurend geïnvesteerd in opleidingen en kennisdeling.  
 
 Vervolgstappen ERP Pagina 1 van 4
