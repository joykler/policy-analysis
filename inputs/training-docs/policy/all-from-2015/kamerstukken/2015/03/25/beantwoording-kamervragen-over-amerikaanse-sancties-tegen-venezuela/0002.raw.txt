Directie Westelijk Halfrond
Antwoorden van de Minister van Buitenlandse Zaken op vragen van lid
Sjoerdsma (D66) over de Amerikaanse sancties tegen Venezuela.
Onze Referentie
Minbuza-2015.152155
Vraag 1
Wat is uw reactie op de sanctiemaatregelen die de Verenigde Staten hebben
getroffen tegen Venezuela, specifiek in het licht van Venezuela als het grootste
buurland van het Koninkrijk?
Antwoord
De bilaterale betrekkingen tussen Venezuela en VS staan al langere tijd onder
druk. De beide landen hebben in de loop der tijd maatregelen over en weer
genomen, waaronder het instellen van visumbeperkingen. De Amerikaanse
sancties van 9 maart jl. zien toe op reisbeperkingen van zeven Venezolaanse
regeringsfunctionarissen en bevriezing van hun tegoeden. Dit betreft een kwestie
tussen de VS en Venezuela. Overigens lijken de diplomatieke spanningen niet het
economisch verkeer tussen beide landen te raken.
Vraag 2
Bent u bereid – in Europees verband – gebruik te maken van dit momentum om
aan te sluiten bij de Amerikaanse oproep om de politieke gevangenen –
waaronder tientallen studenten - vrij te laten?
Antwoord
In de meest recente verklaring (24 februari jl.) heeft de woordvoerder van Hoge
Vertegenwoordiger Mogherini, mede namens alle lidstaten van de EU, zorgen
uitgesproken over de behandeling van de gedetineerde oppositieleden en
studenten in Venezuela en opgeroepen de beschuldigingen snel en onpartijdig te
onderzoeken.
Vraag 3
Is het noodzakelijk om de, wat u zelf noemt, “goede betrekkingen” tussen
Nederland en Venezuela bij te stellen, en net als de VS persoonsgerichte sancties
in te stellen tegen mensenrechtenschenders en personen die de democratie
ondergraven?
Vraag 4
Zo neen, op welke manier worden de goede banden tussen Nederland en het
Caribisch deel van het Koninkrijk ingezet om de Venezolaanse autoriteiten te
benaderen volgens het principe “less for less, more for more”?
Antwoord 3 en 4
Zoals in Kamerbrief (Minbuza-2015.57347 d.d. 27 februari 2015) aangegeven,
liggen de geografische ligging van het Koninkrijk, de historische banden en de
verwevenheid van de samenlevingen en de economische relatie ten grondslag aan
de betrekkingen tussen het Koninkrijk en Venezuela. Het is in het belang van het
Koninkrijk dat de diplomatieke kanalen goed functioneren, dat incidenten worden
voorkomen en belangen kunnen worden behartigd. Het bestaan van een dialoog
en diplomatieke kanalen schept ook de mogelijkheid om het gesprek aan te gaan
over het belang van het starten van gesprekken met de oppositie teneinde de
situatie in politieke en economische zin te verbeteren.
Pagina 2 van 2
