van onderwijs. Kan de regering uitleggen waarom het commitment in de Salamanca Statement en 
de verplichtingen met betrekking tot het realiseren van inclusief onderwijs voortvloeiend uit het 
kinderrechtenverdrag tot op heden nog niet zijn uitgevoerd?    
Verder vragen de leden van de fractie van de PvdA naar de uitwerking van de Salamanca 
Statement. Ook vragen zij de regering uit te leggen waarom bij de ontwikkeling van de 
wetsvoorstellen ter ratificatie van het VN-verdrag nog steeds geen uitvoering wordt gegeven aan 
de verplichting inclusief onderwijs voor alle kinderen te ontwikkelen en in te voeren.   
 
Met de wetgeving passend onderwijs geeft de regering met ingang van schooljaar 2014–2015 een 
verdere uitvoering aan het ”Salamanca Statement and Framework for action on special needs 
education“. Met dit statement is een groot aantal landen overeengekomen dat reguliere scholen 
aangepaste onderwijsprogramma’s moeten bieden aan alle kinderen, ongeacht fysieke, 
intellectuele, sociale, emotionele verschillen, taalverschillen of andere situaties. Daarbij is het 
streven dat reguliere scholen zoveel mogelijk tegemoet komen aan de onderwijsbehoeften van 
ieder kind. Het doel van het verdrag is dat het recht van personen met een handicap op onderwijs 
zonder discriminatie en op basis van gelijke kansen wordt verwezenlijkt.  
  
Zoals vermeld, kent Nederland een traditie van scheiding tussen speciaal en regulier onderwijs. In 
Nederland hebben ouders en leerlingen de keuze uit zowel (vaak nabijgelegen) regulier als speciaal 
onderwijs. Met de wetgeving passend onderwijs worden bovendien extra mogelijkheden gecreëerd 
voor maatwerkoplossingen waarbij regulier en speciaal onderwijs samenwerken om leerlingen 
passend onderwijs te bieden. Ook speelt er een geografische component mee: in een dichtbevolkt 
gebied als Nederland is er voor kinderen binnen redelijke afstand zowel regulier als speciaal 
onderwijs beschikbaar. Daarmee is er minder noodzaak om, bijvoorbeeld vanwege de reistijden, 
een vergaande mate van integratie te bevorderen. 
  
Wel is er met de invoering van passend onderwijs nadrukkelijk de wens om kinderen zoveel 
mogelijk thuisnabij onderwijs te bieden. Het uitgangspunt is dan ook ‘regulier waar het kan’. In het 
eerste jaar van passend onderwijs zijn scholen en samenwerkingsverbanden hard aan het werk 
gegaan om passend onderwijs vorm te geven. De uitdaging in de komende periode is om 
daadwerkelijk meer maatwerk te gaan bieden voor leerlingen die dat nodig hebben. Daarom staat 
de komende periode in het teken van het doorontwikkelen van passend onderwijs.   
  
Kenmerkend voor passend onderwijs is dat er meer leerlingen met verschillende 
ondersteuningsbehoefte bij elkaar in de klas zitten. Dat maakt de beheersing van 
differentiatievaardigheden bij leraren noodzakelijk. In de Lerarenagenda staan de acties die worden 
ondernomen om de professionaliteit van leraren te vergroten. Eén van de prioriteiten is de 
begeleiding van beginnende leraren, omdat juist zij de differentiatievaardigheden nog onder de 
knie moeten krijgen. Zo is in het vo het project ‘Begeleiding Startende Leraren’ gestart, in 
samenwerking met de universitaire lerarenopleidingen. Ook is er sterk geïnvesteerd in de 
samenwerking tussen scholen, pabo’s en de eerste- en tweedegraads opleidingen.  
  
De leden van de fractie van de PvdA vragen welke doelstellingen de regering heeft ten aanzien van 
inclusief onderwijs.  
 
Het doel van passend onderwijs is om een zo passend mogelijk onderwijsprogramma aan te bieden 
voor alle leerlingen die extra ondersteuning nodig hebben, waar mogelijk in het reguliere 
onderwijs.  
  
Goed onderwijs en goede extra ondersteuning van een leerling in de klas staat of valt met de inzet 
van de leraar. De leraar staat er niet alleen voor: hij ondersteunt de ontwikkeling van de leerlingen 
samen met het team, de school en het samenwerkingsverband. Parallel aan passend onderwijs 
wordt daarom geïnvesteerd in opbrengstgericht werken voor alle leerlingen én in de 
professionalisering van leerkrachten. In de zevende voortgangsrapportage passend onderwijs is 
nader ingegaan op competenties en betrokkenheid van onderwijspersoneel, en ook op de thema’s 
waar de regering in de komende periode extra aandacht aan zal geven: 
https://www.passendonderwijs.nl./nieuws/zevende-voortgangsrapportage-passend-onderwijs/  
 
46
