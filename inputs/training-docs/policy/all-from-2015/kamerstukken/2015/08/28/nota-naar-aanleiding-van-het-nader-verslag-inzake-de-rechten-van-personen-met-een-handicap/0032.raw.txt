Bij een doeltreffende aanpassing gaat het om een aanpassing die in een concrete situatie wordt 
verzocht. Wat een doeltreffende aanpassing in die concrete situatie is, hangt af van de 
omstandigheden in dat specifieke geval. Het verzoek om een doeltreffende aanpassing kan in 
allerlei heel verschillende situaties spelen. Aangezien de omstandigheden zo verschillend kunnen 
zijn is het niet mogelijk in het algemeen aan te geven welke aanpassingen waar getroffen moeten 
worden. Het plan van aanpak heeft dan ook geen betrekking op de verplichting doeltreffende 
aanpassingen te verrichten. 
 
De leden van de fractie van de SP merken op dat de regering aangeeft dat nieuwe wet- en 
regelgeving niet in strijd mag zijn met het verdrag. Deze leden vragen of er bestaande wetgeving 
is die in strijd is met het verdrag en zo ja, of de regering voornemens is deze wetten te wijzigen. 
Deze leden vragen voorts of voortaan elk wetsvoorstel een paragraaf dient te bevatten waarin de 
Kamer kan nagaan hoe het desbetreffende wetsvoorstel zich verhoudt tot het verdrag.  
 
De bestaande wetgeving is niet in strijd met het verdrag. 
In het artikelsgewijs deel van de memorie van toelichting bij de goedkeuringswet is per artikel 
uiteengezet wat er in Nederland is aan wetgeving of beleid op het desbetreffende terrein.  
Waar voor wat betreft de burgerlijke en politieke rechten de situatie in Nederland niet in 
overeenstemming is met de verplichting uit het verdrag, is dat in het artikelsgewijze deel bij het 
desbetreffende artikel aangegeven (zie bij artikel 5 voor de wijziging van de Wgbh/cz en bij artikel 
29 voor de wijziging van de Kieswet). In het wetsvoorstel tot uitvoering van het verdrag zijn de 
wijzigingen van de Wgbgh/cz en de Kieswet opgenomen die nodig zijn om tot bekrachtiging van 
het verdrag te kunnen overgaan. 
Ook voor de economische, sociale en culturele rechten is in de memorie van toelichting per artikel 
aangegeven wat in Nederland op het desbetreffende terrein is en wordt gedaan. Aan de verdere 
verwezenlijking van de economische, sociale en culturele rechten dient te worden gewerkt (artikel 
4, tweede lid, van het verdrag). Het verdrag schrijft niet voor hoe dat moet gebeuren en op welke 
termijn. Een staat heeft een grote mate van vrijheid bij de wijze waarop aan de verwezenlijking 
wordt gewerkt.  
 
Nieuwe regelgeving mag inderdaad niet in strijd zijn met het verdrag. Bij de totstandkoming van 
nieuw beleid of regelgeving is in het proces reeds vastgelegd dat beleidsmakers en 
wetgevingsjuristen toetsen hoe deze nieuwe voorstellen zich verhouden tot de verdragsrechtelijke  
verplichtingen die Nederland is aangegaan. Het is reeds gebruikelijk dat, voor zover 
verdragsbepalingen een rol kunnen spelen, in de memorie van toelichting hier overwegingen aan 
worden gewijd. 
 
De leden van de fractie van de SP vragen hoe de regering omgaat met de uitvoering van de 
wetgeving. Deze leden vragen of de regering bereid is om het uitvoeringsbeleid te toetsen aan het 
verdrag, zodat de Kamer kan nagaan hoe de wetgeving in de praktijk uitpakt.   
 
Vanzelfsprekend mogen ook de uitvoering van wetgeving en het uitvoeringsbeleid niet in strijd zijn 
met het verdrag. Door middel van de wetgeving, afhankelijk van welke wetgeving dit betreft, wordt 
dit in veel gevallen geborgd. Door aanvullende bepalingen en kaders, door toezicht of door een 
controlerend orgaan. 
 
De leden van de fractie van de SP hebben een aantal vragen gesteld over gelijkwaardige rechten 
ten aanzien van mensen met een beperking. Zo vragen zij de regering op welke wijze mensen met 
een beperking gelijkwaardige rechten krijgen als zij naar de rechter moeten om thuiszorg te 
krijgen. Ook vragen zij wat de regering verstaat onder gelijkwaardige rechten als iemand geen 
toegang krijgt om te wonen in een verzorgingshuis als het thuis niet meer gaat, en wat voor gelijke 
rechten iemand heeft als deze door de hoge eigen bijdragen zichzelf gedwongen ziet om af te zien 
van zorg, omdat diegene dit niet meer kan opbrengen.  
 
Het verdrag is erop gericht om de positie van mensen met een handicap te versterken. De regering 
benadrukt het belang van het realiseren van een inclusieve samenleving; een samenleving 
waaraan iedereen op gelijke voet kan deelnemen, is een groot goed. Dit uitgangspunt is ook een 
belangrijke bouwsteen geweest in de door de regering gerealiseerde hervorming van de langdurige 
32
