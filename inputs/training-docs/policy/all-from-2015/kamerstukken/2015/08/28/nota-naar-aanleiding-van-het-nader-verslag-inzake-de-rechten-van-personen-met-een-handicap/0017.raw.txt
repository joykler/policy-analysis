Artikel 14 
Over artikel 14 het volgende.  
Het Committee on the Rights of Persons with Disabilities heeft in een ‘general comment’ van maart 
2014 gesteld dat uit artikel 12 in samenhang met een aantal andere verdragsbepalingen 
voortvloeit dat het verdrag gedwongen zorg bij mensen met een handicap verbiedt. De regering is 
van mening dat het standpunt van het Committee betekent dat de enkele aanwezigheid van een 
handicap nooit voldoende is als grondslag voor gedwongen zorg. Er moet sprake zijn van gedrag 
dat voortvloeit uit de handicap en dat leidt tot ernstig nadeel. Gedwongen zorg is op grond van het 
wetsvoorstel Wet verplichte geestelijke gezondheidszorg (Wvggz) en het wetsvoorstel Wet zorg en 
dwang psychogeriatrische en verstandelijk gehandicapte cliënten (Wzd) altijd pas mogelijk als een 
uiterst middel nadat de mogelijkheden tot vrijwillige zorg zijn uitgeput en er geen andere 
mogelijkheid meer is om ernstig nadeel te voorkomen, (het “nee, tenzij”-principe) en nadat 
daarvoor een zorgvuldige procedure is doorlopen. Het gaat erom dat enkel de handicap als zodanig 
geen rechtvaardiging is voor gedwongen zorg en dat gedwongen zorg alleen als uiterste middel 
mogelijk is en met juridische waarborgen moet zijn omkleed. Dit standpunt van Nederland over 
gedwongen zorg is in lijn met de mensenrechtelijke standaarden van de Raad van Europa. Om 
hierover geen onduidelijkheid te laten bestaan, legt de regering hierover bij artikel 14 een 
interpretatieve verklaring af. Die interpretatieve verklaring is daarnaast wenselijk om duidelijk te 
stellen dat de eisen die artikel 14  aan gedwongen zorg stelt, ook van toepassing zijn bij de 
noodzakelijke behandeling van een psychische stoornis. Australië en Noorwegen hebben reeds over 
dit artikel een vergelijkbare interpretatieve verklaring afgelegd als de Nederlandse regering 
voornemens is af te geven. 
Artikel 15 
De tweede volzin van artikel 15, eerste lid, ziet op deelname aan medisch-wetenschappelijk 
onderzoek. Het verdrag stelt als voorwaarde dat deelname steeds berust op in vrijheid gegeven 
toestemming. 
Toestemming is een belangrijk en fundamenteel uitgangspunt ter waarborging van de belangen 
van proefpersonen. Bij het vormgeven van de bescherming die proefpersonen behoeven is 
essentieel dat niet alleen gelet wordt op de risico’s en belasting van deelname aan medisch-
wetenschappelijk onderzoek. Ook de vooruitgang van de medische wetenschap gericht op het tot 
stand brengen van betere behandelmethoden of diagnostiek voor alle patiënten moet daarin 
meegewogen worden. Bij kwetsbare groepen, die niet in staat zijn zelf toestemming voor deelname 
aan onderzoek te kunnen geven, gaat het om het vinden van de juiste balans. Recent is de 
Verordening betreffende klinische proeven met geneesmiddelen voor menselijk gebruik en tot 
intrekking van Richtlijn 2001/20/EG vastgesteld (Verordening 536/2014). Voor kinderen en 
wilsonbekwame volwassenen is in de verordening een nadere invulling aan deze weging gegeven. 
Eerder dit jaar is aan uw Kamer een voorstel gestuurd tot het aanpassen van de wijziging van de 
Wet medisch-wetenschappelijk onderzoek met mensen in verband met het wijzigen van de 
mogelijkheden voor het verrichten van medisch-wetenschappelijk onderzoek met minderjarigen en 
meerderjarige wilsonbekwamen (Kamerstukken II 2014/15, 33 508, nr. 13). Het voorstel behelst 
het opnemen van de Europese norm in de Nederlandse wet voor alle vormen van medisch-
wetenschappelijk onderzoek. De norm reflecteert dat wanneer kwetsbare groepen meedoen aan 
medisch-wetenschappelijk onderzoek de risico’s en belasting moeten worden beperkt, maar 
deelname zonder toestemming van deze proefpersonen zelf niet wordt uitgesloten. Van belang is 
dat ook voor deze groepen nieuwe wetenschappelijke inzichten mogelijk gemaakt worden. Hun 
betrokkenheid bij de uitvoering kan daarvoor noodzakelijk zijn. Hoe het vereiste van toestemming 
door de proefpersoon zelf, zoals dat in het verdrag is opgenomen, moet worden gelezen verdient 
daarom enige uitleg. De regering zal de interpretatieve verklaring die bij ondertekening is afgelegd 
herhalen en herzien, om te reflecteren op welke wijze het met de verdragsbepaling te bereiken 
belang wordt gediend.  
Artikel 23 
Dit artikel gaat over de eerbiediging van de woning en het gezinsleven. Meer in het bijzonder ziet 
het eerste lid, onder b, van artikel 23 onder meer op beslissingen omtrent gewenst aantal kinderen 
en geboortespreiding en over toegang tot leeftijdsrelevante informatie. De aanhef van het artikel 
geeft aan dat het staten verplicht daartoe doeltreffende en passende maatregelen te treffen. 
17
