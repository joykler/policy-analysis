vragen of er een bewustwordingscampagne komt en op welke termijn. Voorts vragen deze leden 
wat de hoofdboodschap van een dergelijke campagne zal zijn.  
 
Bewustwording is een belangrijk element in het kader van de implementatie, aangezien deze op elk 
niveau in de samenleving moeten worden opgepakt. De regering is van mening dat een campagne 
een goed instrument is om meer bewustwording te creëren. Er wordt aangesloten bij de landelijke 
campagne tegen discriminatie die op korte termijn zal worden ingezet door het ministerie van BZK. 
Op dit moment wordt onderzocht op welke wijze dat kan, bijvoorbeeld via een deelcampagne 
waarin aandacht zal zijn voor mensen met een handicap in verschillende domeinen zoals 
arbeidsparticipatie. Van belang hierbij is dat mensen met een beperking zich herkennen in deze 
campagne. Daarom zullen ook (vertegenwoordigers van) mensen met een beperking worden 
betrokken bij de voorbereiding en het formuleren van de hoofdboodschap. De campagne moet 
bijdragen aan bewustwording van het publiek over wat het hebben van een beperking in interactie 
met de samenleving betekent. In dat kader wordt bezien hoe het moment van ratificatie van het 
verdrag en deze campagne op elkaar kunnen aansluiten.  
 
Ten aanzien van het gebruik maken en leren van andere bewustwordingscampagnes zoals die 
rondom dementie het volgende. Er wordt altijd kennis van en ervaring met andere campagnes 
gebruikt bij de totstandkoming van nieuwe campagnes. Echter de boodschap die een campagne 
beoogt over te brengen of andere aspecten van een campagne verschillen altijd. Derhalve kan niet 
zomaar gebruik worden gemaakt van het werkingsmechanisme van een andere 
bewustwordingscampagne.  
 
De leden van de fracties van PvdA, SP, CDA, D66 en ChristenUnie vragen om een nadere 
toelichting over de structuur rond de implementatie van het verdrag. De leden van de fractie van 
de PvdA vragen welke onderwerpen op het bestuurlijk niveau worden besproken. Verder vragen 
deze leden welke concrete doelstellingen het platform inclusie heeft, welke tijdslijn er wordt 
gehanteerd en uit welke partijen dit platform bestaat en wie daar aan tafel zitten. Daarbij vragen 
deze leden welke domeinen door het platform als prioriteit worden aangemerkt en welke 
activiteiten worden overwogen. Voorts vragen deze leden hoe de voortgang wordt gemeten door 
het platform. Tevens vragen zij zich in dit verband af of de samenleving na twee jaar volledig 
inclusief is, aangezien als doorlooptijd van het platform twee jaar wordt aangehouden. De leden 
van de fractie van de SP vragen wie er deelnemen in het bestuurlijk overleg en wie aan het 
platform inclusie. Tevens willen deze leden weten hoe het zit met de salariëring voor de functies. 
Deze leden vragen zich ook af hoe de regering ervoor gaat zorgen dat het motto ‘Nothing about us, 
without us’ in het plan van aanpak verwerkt wordt. Verder willen deze leden weten waarop het 
platform inclusie zich moet baseren om te constateren dat Nederland zich goed of niet goed houdt 
aan het verdrag. Ook is het deze leden niet duidelijk hoe deze overlegstructuren zich verhouden tot 
het ministerie van VWS. Deze leden vragen, net als de leden van de fractie van D66 en de leden 
van de fractie van de ChristenUnie, om een toelichting op de verantwoordelijkheidsverdeling tussen 
het ministerie van VWS en de andere ministeries, het bestuurlijk overleg, het platform inclusie en 
de andere betrokken partijen. De leden van de fractie van de SP geven daarbij nog aan dat het niet 
alleen gaat over het maken van afspraken, maar ook om de uitvoering van beleid. De leden van de 
fracties van CDA en D66 vragen hoe het bestuurlijk overleg zich verhoudt tot de stuurgroep VN-
verdrag waar in de memorie van toelichting ook over gesproken is en willen weten hoe binnen de 
overheid (interdepartementaal en centraal-decentraal) onderlinge afstemming tot stand komt. 
Deze leden benadrukken dat vooraf helder moet zijn wie waarvoor verantwoordelijk is en wie er 
uiteindelijk een beslissing kan nemen en verzoeken de regering hierover duidelijkheid te 
verschaffen. 
 
Over de structuur die wordt ontwikkeld voor de implementatie van het verdrag, kan de regering 
het volgende toelichten. 
 
De regering roept ten behoeve van de implementatie een bestuurlijk overleg en het platform 
inclusie (werktitel, hierna het platform) in het leven. Zowel in het bestuurlijk overleg als in het 
platform komen de maatschappelijke partijen die nauw betrokken zijn bij de implementatie samen.  
In het bestuurlijk overleg hebben in ieder geval zitting de Alliantie VN-verdrag (waarin Ieder(in), 
LPGGz, LFB, Per Saldo en de Coalitie voor Inclusie zijn verenigd), de VNG, VNO NCW/MKB NL en de
