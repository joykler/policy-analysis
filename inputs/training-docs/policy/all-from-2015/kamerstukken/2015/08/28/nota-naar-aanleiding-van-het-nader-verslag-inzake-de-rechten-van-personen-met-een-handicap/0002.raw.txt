De regering is tot de conclusie gekomen dat wat betreft de een ieder verbindendheid van de 
bepalingen uit het VN-verdrag, het karakter van het verdrag – zoals bevestigd door het Hof van 
Justitie – naar Nederlands constitutioneel recht programmatisch is en er in het kader van dit 
verdrag geen andere bepalingen zijn die rechtstreeks werkend zijn in de Nederlandse rechtsorde 
dan al geregeld in eerdere algemene verdragen (zoals ook verwoord in de memorie van 
toelichting). Het verdrag verplicht de regering tot het aannemen van wettelijke maatregelen en 
bevat derhalve overigens geen bepalingen die onvoorwaardelijk en voldoende nauwkeurig zijn om 
naar hun inhoud een ieder te kunnen verbinden.  
De bestaande Nederlandse regelgeving is overigens naar het oordeel van de regering in 
overeenstemming met de verplichtingen die uit het verdrag voortvloeien dan wel wordt daarmee 
via een tweetal aanpassingen van de wetgeving (Wgbh/cz en Kieswet) in overeenstemming 
gebracht.  
 
De leden van de fractie van de VVD vragen of de regering het eens is met de Advocaat-Generaal 
van het Hof van Justitie EU, wanneer hij stelt dat het zou neerkomen op een inbreuk op het 
voorrecht van de wetgever indien een rechter verdragsbepalingen toch rechtstreeks werkend zou 
verklaren, nu verdragspartijen expliciet te kennen hebben gegeven dat zij geen rechtstreekse 
werking hebben beoogd.   
 
De regering merkt hierover het volgende op. Tijdens de onderhandelingen over het verdrag is de 
eventuele rechtstreekse werking van verdragsbepalingen als zodanig niet aan de orde gekomen. 
Dat is immers een nationaalrechtelijke aangelegenheid. De Advocaat-Generaal van het Hof van 
Justitie stelt echter dat de bepalingen algemene, tot de verdragsluitende staten gerichte 
verplichtingen vaststelt en dat het verdrag in een programmatische vorm is opgesteld. De regering 
is tot de conclusie gekomen dat wat betreft de een ieder verbindendheid van de bepalingen uit het 
VN-verdrag het karakter van het verdrag – zoals bevestigd door het Hof van Justitie – naar 
Nederlands constitutioneel recht programmatisch is en er in het kader van dit verdrag geen andere 
bepalingen zijn die rechtstreeks werkend zijn in de Nederlandse rechtsorde dan al geregeld in 
eerdere algemene verdragen (zoals ook verwoord in de memorie van toelichting). 
 
De leden van de fractie van de VVD merken op dat de regering in de nota naar aanleiding van het 
verslag stelt dat het verdrag geen nieuwe rechten in het leven roept, maar een verder toegepaste 
uitwerking van de rechten en verplichtingen geeft die voortvloeien uit bestaande 
mensenrechtenverdragen. Deze leden merken voorts op dat volgens de regering, onder verwijzing 
naar artikel 26 van het IVBPR,  artikel 5, tweede lid, rechtstreekse werking heeft en dat het verbod 
van discriminatie volgens artikel 2 van het verdrag tevens omvat de verplichting redelijke 
aanpassingen te treffen. Deze leden stellen dat als artikel 5, tweede lid, rechtstreeks werkt en het 
verbod van discriminatie de verplichting omvat om redelijke aanpassing te treffen, het verdrag toch 
wel nieuwe rechten schept. 
 
De regering merkt hierover het volgende op. Met het wetsvoorstel tot uitvoering van het verdrag 
zal naar de mening van de regering zijn voldaan aan de verplichtingen die uit het verdrag 
voortvloeien voor zover het de burgerlijke en politieke rechten betreft. Het gaat zoals vermeld om 
een wijziging van de Wgbh/cz en van de Kieswet. Na toetsing is vastgesteld dat de overige 
regelgeving voldoet aan de uitgangspunten van het verdrag. 
 
                                                                                                                                                                                     
53. Vervolgens kan het Hof de geldigheid van een handeling van de Unie slechts aan een internationaal verdrag 
toetsen wanneer de aard en de opzet van dat verdrag zich daar niet tegen verzetten (zie arrest van 9 
september 2008, FIAMM e.a./Raad en Commissie, C 120/06 P en C 121/06 P, Jurispr. blz. I 6513, punt 110). 
54. Ten slotte dienen, wanneer de aard en de opzet van het betrokken verdrag niet in de weg staan aan 
toetsing van de geldigheid van de handeling van de Unie aan de bepalingen van dit verdrag, de voor de 
toetsing van de geldigheid van de handeling van de Unie aangevoerde bepalingen van dit verdrag inhoudelijk 
gezien onvoorwaardelijk en voldoende nauwkeurig zijn (zie reeds aangehaalde arresten IATA en ELFAA, punt 
39, en Intertanko e.a., punt 45). 
55. Die voorwaarde is vervuld wanneer de aangevoerde bepaling een duidelijke en nauwkeurig omschreven 
verplichting bevat, voor de uitvoering of werking waarvan geen verdere handeling is vereist (zie arresten van 
30 september 1987, Demirel, 12/86, Jurispr. blz. 3719, punt 14; 15 juli 2004, Pêcheurs de l’étang de Berre, C 
213/03, Jurispr. blz. I 7357, punt 39, en arrest van 8 maart 2011, Lesoochranárske zoskupenie, C 240/09, nog 
niet gepubliceerd in de Jurisprudentie, punt 44 en aldaar aangehaalde rechtspraak).
