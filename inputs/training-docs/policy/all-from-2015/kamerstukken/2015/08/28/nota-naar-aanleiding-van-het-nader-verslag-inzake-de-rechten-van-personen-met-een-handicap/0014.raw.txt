Zoals reeds verschillende malen is aangegeven heeft het verdrag een programmatisch karakter, 
wat betekent dat de bepalingen een opdracht aan de staat inhouden om maatregelen te nemen 
met als doel de rechten van personen met een handicap te verzekeren. Deze bepalingen 
expliciteren dus niet precies welke maatregelen de staat dient te nemen en op welke wijze. Naar 
het oordeel van de regering zijn er in het kader van dit verdrag geen andere bepalingen die 
rechtstreeks werkend zijn in de Nederlandse rechtsorde dan al geregeld in eerdere algemene 
verdragen (zoals ook verwoord in de memorie van toelichting). 
 
De leden van de fractie van de SP vragen of de regering de mening deelt dat zij een primaire 
verantwoordelijkheid draagt dat het verdrag wordt gevolgd voor de toegang tot basale, door de 
regering te garanderen, voorzieningen als het gaat om inkomen, werk, zorg en huisvesting. De 
leden van de fractie van het CDA merken op dat lidorganisaties en belangenorganisaties van 
mensen met beperkingen stellen dat de toegang tot basale voorzieningen (werk vinden, zorg 
krijgen, wonen en onderwijs) een ‘harder’ recht is in het VN-verdrag dan in huidige wetgeving. 
Deze leden willen graag een uitgebreide visie van de regering op dit specifieke punt en vernemen 
graag of de regering het eens met deze belangenorganisaties en zo ja, waarom wel en zo nee, 
waarom niet. 
 
Het onderhavige verdrag roept geen nieuwe rechten in het leven. Het is een toegesneden 
uitwerking van de verplichtingen voortvloeiend uit bestaande mensenrechtenverdragen, met name 
ook uit het IVESC. In het algemeen kan niet gesteld worden dat onderhavig verdrag een “harder” 
recht verleent ten opzichte van andere mensenrechtenverdragen. De huidige wetgeving is, ook 
voor wat betreft de toegang tot basale voorzieningen, in overeenstemming met de verplichtingen 
die voortvloeien uit de bestaande mensenrechtenverdragen en uit onderhavig verdrag. 
 
De leden van de fractie van de SP vragen zich af of de regering zich heeft laten inspireren door 
andere landen die het verdrag al hebben geratificeerd. Indien dit het geval is vragen deze leden 
hoe de regering hierdoor geïnspireerd is geraakt en indien dit niet het geval is, waarom niet. Voorts 
vragen deze leden of de regering bij de uitwerking van het plan ook een inventarisatie heeft 
gemaakt van hoe landen zoals Zweden, Duitsland en België het plan van aanpak hebben 
uitgewerkt. Indien dit het geval is, willen deze leden weten wat de regering hiervan heeft geleerd. 
Specifiek wijzen de leden van de fractie van de SP op het plan van Duitsland en of de regering 
daarbij heeft gekeken naar de overeenkomsten en verschillen met Nederland. Indien dit niet het 
geval is, willen deze leden weten of de regering alsnog bereid is deze analyse te maken en naar de 
Kamer te sturen.   
 
In de nota naar aanleiding van het verslag bij de goedkeuringswet wordt een beeld geschetst van 
de implementatie van het verdrag in andere landen binnen de EU. Essentie daarvan is dat landen 
een coördinatiemechanisme hebben opgericht met betrokkenheid van organisaties die mensen met 
een beperking vertegenwoordigen. De inrichting van dat coördinatiemechanisme wordt overigens 
overal verschillend ingevuld op basis van hoe het land is georganiseerd. Verder worden plannen 
van aanpak voor de implementatie opgesteld. De inhoud van die plannen van aanpak zijn, gelet op 
de diversiteit van de EU-landen, verschillend van aard. De regering heeft derhalve kennisgenomen 
van de aanpak van andere EU-landen, zo ook die van de landen die door de leden van de fractie 
van de SP worden genoemd.  
 
Zweden 
Zweden heeft een strategie ontwikkeld voor 2011-2016. De implementatie van het verdrag vormt 
de basis voor toekomstig beleid. In deze strategie zijn negen prioritaire thema’s opgenomen: 
fysieke toegankelijkheid, ICT-beleid, sociaal beleid, onderwijs, arbeidsmarkt, toegang tot de 
rechter, vervoer, gezondheid, cultuur, media en sport.  
 
België 
België heeft vooralsnog geen plan van aanpak opgesteld voor de implementatie. Dit was overigens 
een van de kritiekpunten van het VN-comité. Naar aanleiding daarvan is mei jongstleden op 
landelijk/federaal niveau een proces gestart om tot een plan van aanpak te komen. Ook gaan
