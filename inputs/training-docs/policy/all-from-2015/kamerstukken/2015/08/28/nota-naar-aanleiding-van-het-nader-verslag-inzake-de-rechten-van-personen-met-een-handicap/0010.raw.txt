partijen zoals vertegenwoordigers van de doelgroep van het verdrag, werkgevers en gemeenten, 
die een onmisbare rol hebben bij de implementatie. De regering heeft daarbij vooral een 
agenderende en aanjagende taak. Het bestuurlijk overleg is bedoeld om met deze partijen de 
voortgang van de implementatie van het verdrag te analyseren en waar nodig bij te sturen door 
landelijke stimulansen te bespreken, in gevallen waarin bepaalde onderwerpen op lokaal of 
sectoraal niveau onvoldoende worden opgepakt.  
Ten aanzien van de rol van gemeenten het volgende. Zoals vermeld is de regering aanspreekbaar 
op haar stelselverantwoordelijkheid en maakt zij in dat verband afspraken met belangrijke partijen. 
Zo ook met gemeenten aangezien zij dicht bij de burger staan en verantwoordelijk zijn voor een 
groot aantal zaken die de positie van mensen met een beperking in de samenleving direct 
beïnvloeden. Hierbij gaat het bijvoorbeeld om wonen, werken, ondersteuning, openbaar vervoer, 
de gemeentelijke infrastructuur en het onderwijs. Met de Wmo 2015 hebben gemeenten bovendien 
de expliciete opdracht om de zelfredzaamheid, eigen regie en maatschappelijke participatie van 
mensen met een beperking te vergroten. Gemeenten spelen derhalve een belangrijke rol bij de 
implementatie van het verdrag. In samenwerking met vertegenwoordigende organisaties van 
mensen met een beperking kunnen gemeenten beleid maken dat het beste past bij wat lokaal 
nodig is. 
 
De gedeelde ambitie van de regering en de maatschappelijke partijen die reeds zijn genoemd, is 
om een beweging in gang te zetten en de groeiende aandacht voor de inclusieve samenleving een 
flinke duw te geven. Daarbij ligt de nadruk op in beweging komen en van denken naar doen gaan. 
Een belangrijk doel is om de beweging steeds weer impulsen te geven. Hierbij kan gedacht worden 
aan impulsen ter verbetering van de toegankelijkheid, de positie op de arbeidsmarkt, bejegening 
en nog vele andere zaken. Op de vele domeinen van het verdrag kan nog vooruitgang worden 
geboekt. De regering wil tijdens deze regeerperiode, zoals eerder vermeld, starten met het 
vergroten van de bewustwording en daar acties op ontwikkelen via de wijze zoals die is beschreven 
in het plan van aanpak. Zorgen voor bewustwording in de gehele samenleving is van groot belang. 
Weten waar mensen met een beperking hinder ondervinden waardoor ze niet kunnen participeren, 
levert meer begrip op en daarmee ook meer wil om in actie te komen. In deze regeerperiode moet 
daarmee een aanvang zijn gemaakt. Ook wil de regering tijdens deze periode bewerkstelligen dat 
er vanaf de inwerkingtreding van het verdrag een werkend proces is rond de implementatie. Dit 
betekent dat het platform inclusie (werktitel) is geïnstalleerd en operationeel is en er is sprake van 
een goede afstemming op bestuurlijk niveau over de voortgang. Zoals hiervoor aangegeven is in 
een onlangs gehouden bestuurlijk overleg tussen betrokken partijen afgesproken dat de beste 
manier om een concretiseringslag te maken is door doelen te formuleren op basis van 
daadwerkelijk door mensen ervaren problemen. Op die manier wordt gestreefd naar een 
eenvoudige, praktische aanpak op lokaal en landelijk niveau die voor mensen daadwerkelijk tot 
verbeteringen leidt op korte- en lange termijn. 
 
Het uitgangspunt van inclusief beleid is dat vooraf goed wordt nagedacht over toegankelijkheid. 
Hoe toegankelijker een samenleving is, hoe meer personen met een beperking zelfstandig aan de 
samenleving kunnen deelnemen. Dit heeft mede tot gevolg dat minder of minder snel een beroep 
op (financiële) ondersteuning door de overheid zal worden gedaan. Bovendien kan worden 
aangenomen dat hoe toegankelijker de samenleving is, hoe minder er in een concreet geval een 
verzoek om een redelijke aanpassing zal worden gedaan. De regering is het eens met de leden van 
de fractie van GroenLinks dat de overheid daarbij een voorbeeldfunctie heeft. Overigens dient de 
overheid hier zelf ook nog wel de nodige stappen in te zetten. Zo is er ook binnen de overheid nog 
meer bewustwording noodzakelijk bijvoorbeeld ten aanzien van toegankelijkheid van informatie en 
gebouwen. Dit zal in het kader van de verdere tenuitvoerlegging van het verdrag dan ook nog de 
nodige aandacht moeten krijgen in samenspraak met de maatschappelijke partijen via de wijze 
zoals eerder is beschreven. Een mogelijkheid is dat de overheid dit doet in de vorm van een 
pledge. 
 
De leden van de fracties van de PvdA en ChristenUnie stellen vragen over een publieks- en 
bewustwordingscampagne. De leden van de fractie van de PvdA vragen zich af in hoeverre daarbij 
geleerd is en gebruik gemaakt wordt van andere bewustwordingscampagnes rondom dementie in 
het buitenland en die van Alzheimer Nederland en of dergelijke campagnes breder ingezet kunnen 
worden dan voor bewustwording rondom dementie. De leden van de fractie van de ChristenUnie
