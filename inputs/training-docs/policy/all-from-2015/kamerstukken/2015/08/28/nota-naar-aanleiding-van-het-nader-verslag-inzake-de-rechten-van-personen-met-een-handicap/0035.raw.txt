biedt de mogelijkheid voor gezamenlijke reflectie en bespreking van mogelijke initiatieven die 
(lokaal) het beoogde effect zouden kunnen sorteren. Voorts worden in het bestuurlijk overleg, waar 
relevant, andere bewindspersonen betrokken. 
 
De regering vertrouwt er op dat gemeenten op lokaal niveau in goed overleg met hun ingezetenen, 
waaronder vertegenwoordigers van de doelgroep, verdere uitwerking geven aan de uitgangspunten 
van het verdrag. Zij kunnen regie nemen in de realisatie van een – waar nodig - meer inclusieve 
samenleving op lokaal niveau. Met de leden van de fracties van GroenLinks en de ChristenUnie is 
de regering van mening dat een lokale inclusieagenda, in nauw overleg tussen de doelgroep en 
gemeenten tot stand gebracht, een belangrijke bijdrage zou kunnen leveren aan de implementatie 
van het verdrag. Gezien de beleidsvrijheid van gemeenten, is de regering niet verantwoordelijk 
voor de inhoud van deze lokale werkagenda’s. Het zijn gemeenten die daar in belangrijke mate 
regie in kunnen en zullen nemen, in overleg met vertegenwoordigers van de doelgroep. Dit zal 
leiden tot agenda’s die aansluiten bij wat lokaal nodig is tot op het niveau van de wijk en in 
individuele situaties.  
 
De leden van de fracties van SP, CDA en GroenLinks vragen hoe de regering de (lokale) 
belangenbehartiging/medezeggenschap van mensen met een beperking ziet. Zo vragen de leden 
van de fracties van SP en GroenLinks of de huidige medezeggenschap bij gemeenten adequaat 
geregeld is om mensen met een beperking mee te laten praten over beleid en de uitvoering 
daarvan. De leden van de fractie van de SP vragen zich af of hier minimumvoorwaarden van 
toepassing zijn en of de regering ingrijpt als gemeenten geen invulling geven aan de 
medezeggenschap van mensen met een beperking. De leden van de fractie van het CDA vragen of 
de regering vindt dat gemeenten momenteel goede governancestructuren hebben waarin 
zeggenschap en belangenbehartiging geborgd zijn. De leden van de fractie van GroenLinks vragen 
op welke manier mensen met een beperking worden betrokken bij de implementatie op de 
verschillende deelterreinen en op welke manier de regering voornemens is aan te dringen op 
actieve betrokkenheid van mensen met een beperking bij uitvoeringsinstanties en gemeenten.  
 
Bij het streven naar een inclusieve samenleving is burger- en cliëntenparticipatie van groot belang. 
9
Daarom is in de Wmo 2015 opgenomen dat gemeenten ingezeten waaronder cliënten moeten 
betrekken bij de uitvoering van deze wet. De wet schrijft gemeenten voor dat zij de vormgeving 
expliciet bekend maken in de verordening en daarbij minimaal ingaan op de daarbij genoemde 
aspecten van betrokkenheid. Het is aan de gemeente zelf om in overleg met vertegenwoordigers 
van de doelgroep te bezien hoe deze participatie binnen die betreffende gemeente het beste kan 
worden vormgegeven. De keuze om de invulling op het lokale niveau neer te leggen is in lijn met 
het uitgangspunt van decentralisatie maar valt ook vanuit de inhoud te rechtvaardigen; het komt 
de regering effectiever voor dat de dialoog met de doelgroep ook de vraag betreft hoe zij het beste 
door de gemeente betrokken kan worden.  
 
De leden van de fractie van het CDA vragen of de regering de mening deelt dat de Kamer moet 
kunnen volgen of er vooruitgang wordt geboekt, doelen worden gehaald met de inclusieve 
samenleving. De leden van de fractie van D66 willen weten wanneer de regering een nadere 
uitwerking van het plan van aanpak naar de Kamer toezendt en op welke wijze de regering de 
Kamer zal informeren over de voortgang.  
 
                                                           
9
 Artikel 2.1.3 lid 3 – Wmo 2015 
In de verordening wordt bepaald op welke wijze ingezetenen, waaronder in ieder geval cliënten of hun 
vertegenwoordigers, worden betrokken bij de uitvoering van deze wet, waarbij in ieder geval wordt 
geregeld de wijze waarop zij: 
a. in de gelegenheid worden gesteld voorstellen voor het beleid te doen; 
b. vroegtijdig in staat worden gesteld gevraagd en ongevraagd advies uit te brengen bij de besluitvorming 
over verordeningen en beleidsvoorstellen; 
c. worden voorzien van ondersteuning om hun rol effectief te kunnen vervullen; 
d. deel kunnen nemen aan periodiek overleg; 
e. onderwerpen voor de agenda van dit overleg kunnen aanmelden; 
f. worden voorzien van de voor een adequate deelname aan het overleg benodigde informatie.
