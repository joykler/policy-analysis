Van belang is onderscheid te maken tussen de verschillende rapportages aan het VN-comité. In de 
eerste plaats zal de staat een rapport uitbrengen waarin per artikel van het verdrag wordt 
toegelicht hoe het verdrag wordt uitgevoerd. De rapportage biedt daarmee een overzicht van de 
stand van zaken op alle domeinen van het verdrag. De staatssecretaris van VWS zal als 
coördinerend bewindspersoon deze rapportage aan uw Kamer doen toekomen. 
Daarnaast zal het College voor de Rechten voor de Mens als onafhankelijke instantie om de 
uitvoering van het verdrag te bevorderen, beschermen en monitoren een monitor ontwikkelen om 
de voortgang van de implementatie van het verdrag in Nederland te meten. Hierover zal het 
College periodiek een rapportage uitbrengen aan het VN-comité.  
Ten slotte zullen de vertegenwoordigende organisaties van mensen met een beperking, een 
zogenoemde schaduwrapportage indienen bij het VN-comité met de bevindingen vanuit 
het perspectief van mensen met een beperking. Zowel het College als deze organisaties zullen, 
naar mag worden aangenomen, uw Kamer deze rapportages doen toekomen.  
 
De leden van de fractie van het CDA merken op dat het VN-verdrag wel degelijk een verplichting 
bevat voor staten om algemene voorzieningen te treffen. Daarvoor zijn concrete maatregelen 
nodig, aldus deze leden. Deze leden vragen de regering of zij bereid is om in het kader van de 
verplichting van de verdragspartijen met betrekking tot het treffen van algemene voorzieningen, 
haar voornemens ter zake te heroverwegen. 
 
Zoals reeds is toegelicht op een soortgelijke vraag van de leden van de fractie van de PvdA, is het 
juist dat verdragspartijen verplicht zijn aan de verdere verwezenlijking van de economische, 
sociale en culturele rechten te werken. De regering is van mening dat de implementatie van het 
verdrag dat een programmatisch karakter heeft vooral een proces van cultuurverandering en 
vernieuwing is dat zijn beslag moet krijgen in de samenleving, met name op lokaal niveau en met 
inachtneming van ieders verantwoordelijkheid. Het realiseren van een inclusieve samenleving is 
immers geen kwestie van op landelijk niveau ‘op een knop drukken’. Bovendien is op voorhand niet 
vast te stellen welke maatregelen in de samenleving ‘in het algemeen’ genomen moeten worden. 
De regering is daarbij van oordeel dat dit de inzet vergt van veel verschillende maatschappelijke 
partijen, binnen de verschillende beleidsdomeinen die het verdrag bestrijkt.  
Het plan van aanpak beschrijft een procesaanpak om te komen tot afspraken in de samenleving. 
Om tot die afspraken te kunnen komen, worden een bestuurlijk overleg en een platform inclusie 
(werktitel) ingericht. Daarmee wordt nadrukkelijk beoogd om tot concrete afspraken te komen. De 
regering is van oordeel dat er wel degelijk concrete doelen zullen worden geformuleerd, maar dan 
wel op basis van wat er op dat moment, afhankelijk van de situatie en op basis van hetgeen er in 
samenspraak met de verschillende betrokken partijen op dat moment als knelpunt wordt gezien, 
nodig is. De uitwerking van de concrete doelen zal dan ook in de praktijk dichtbij de burger op 
lokaal/gemeentelijk niveau plaatsvinden. 
Gemeenten hebben een belangrijke verantwoordelijkheid en kunnen die vanuit hun positionering 
ook bij uitstek invullen, daar waar het gaat om het bevorderen van de toegankelijkheid van lokale 
voorzieningen of het initiëren van nieuwe algemene voorzieningen. 
 
3. Artikelsgewijs 
 
De leden van de fractie van de PvdA vragen hoe de regering inzet op de verdere verspreiding van 
specifieke kennis die in de gehandicaptenzorg is geborgd naar andere domeinen. Deze leden 
noemen daarbij de gezondheidszorg, vervoer, onderwijs en justitie. Daarbij vragen deze leden hoe 
de belangrijkste actoren uit de sector hiervoor worden ingezet.  
 
De regering erkent het belang van verspreiding van kennis en bewustwording. Daar worden door 
kennisinstituten nu ook al de nodige activiteiten op ontplooid, ook in het meer integraal uitvoeren 
van programma’s waarin de diverse domeinen samenkomen. Er zijn dus al goede voorbeelden 
waarop kan worden voortgebouwd. Zo is er de Quickscan van Movisie met betrekking tot de vraag 
of maatjesprojecten een manier kunnen zijn om mensen met een lichte verstandelijke beperking te 
helpen om te gaan met voor hen lastige kwesties bij alledaagse activiteiten. Zoals het reizen met 
openbaar vervoer of het omgaan met formulieren en ICT. In het kader van de activiteiten van de 
agenda voor de toekomst  informele zorg en ondersteuning zal de Vereniging Gehandicaptenzorg 
Nederland (VGN) goede praktijkvoorbeelden uit de sector verspreiden van hoe mensen met 
44
