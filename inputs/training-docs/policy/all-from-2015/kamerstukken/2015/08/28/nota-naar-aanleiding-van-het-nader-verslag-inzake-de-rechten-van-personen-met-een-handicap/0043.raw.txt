vergroten van de bewustwording en daar acties op ontwikkelen via de wijze zoals die is beschreven 
in het plan van aanpak. Ook wil de regering tijdens deze periode bewerkstelligen dat er vanaf de 
inwerkingtreding van het verdrag een werkend proces is rond de implementatie. Dit betekent dat 
het platform inclusie (werktitel) is geïnstalleerd en operationeel is en er is sprake van een goede 
afstemming op bestuurlijk niveau over de voortgang. In dat kader kan het zijn dat geconstateerd 
wordt dat het voor de verdere verwezenlijking van de economische, sociale en culturele rechten 
nodig is om wetgeving tot stand te brengen of te wijzigen, beleid in te voeren of te wijzigen of 
andere maatregelen te treffen. Dit behoort dan uiteraard tot de stelselverantwoordelijkheid van de 
overheid. 
 
De leden van de fractie van de PvdA ontvangen graag een reactie van de regering op de stelling 
van de Alliantie dat er in het verdrag wel degelijk een verplichting zit voor staten om algemene 
voorzieningen te treffen om te zorgen dat de samenleving toegankelijk is voor al haar burgers en 
dat de uitbreiding van de Wgbh/cz de overheid niet ontslaat van het nemen van algemene 
maatregelen. De leden van de fractie van de PvdA vragen of de regering bereid is om algemene 
voorzieningen te treffen en de eerdere voornemens te heroverwegen en of de regering bereid is om 
concrete afspraken op korte en lange termijn te maken over het treffen van algemene 
voorzieningen met relevante sectoren, en om deze afspraken vast te laten leggen in het plan van 
aanpak.  
 
Zoals de Alliantie stelt, is het juist dat verdragspartijen verplicht zijn aan de verdere 
verwezenlijking van de economische, sociale en culturele rechten te werken. Het verdrag schrijft 
niet voor hoe dat moet gebeuren en op welke termijn. Het verdrag expliciteert niet welke 
maatregelen de staat dient te nemen en op welke wijze. Er bestaat voor staten, zo ook voor 
Nederland, veel vrijheid in de wijze waarop aan de verwezenlijking daarvan wordt gewerkt.  
De regering is daarbij van oordeel dat dit de inzet vergt van veel verschillende maatschappelijke 
partijen, binnen de vele verschillende beleidsdomeinen die het verdrag bestrijkt.  
In het plan van aanpak wordt daartoe een proces beschreven om te komen tot afspraken in de 
samenleving. Om tot die afspraken te kunnen komen, worden een bestuurlijk overleg en platform 
inclusie (werktitel) ingericht. Daarmee wordt nadrukkelijk beoogd om tot concrete afspraken te 
komen. Deze afspraken kunnen worden gemaakt op de vele domeinen van het verdrag, zoals 
toegankelijkheid, arbeidsmarkt en onderwijs. Deze concrete afspraken zullen worden gemaakt op 
basis van wat er op dat moment, afhankelijk van de situatie en op basis van hetgeen er in 
samenspraak met de verschillende betrokken partijen op dat moment als knelpunt wordt gezien, 
nodig is. De afspraken zullen dan ook in de praktijk dichtbij de burger met relevante sectoren tot 
stand komen. Al eerder is aangegeven dat ook gemeenten een belangrijke verantwoordelijkheid 
hebben en vanuit hun positionering ook bij uitstek kunnen invullen, daar waar het gaat om het 
bevorderen van de toegankelijkheid van lokale voorzieningen of het initiëren van nieuwe algemene 
voorzieningen. 
 
De leden van de fractie van de PvdA merken op dat de regering aangeeft dat er geen beleid of 
wetgeving mag worden gemaakt die in strijd is met het verdrag. Deze leden vragen op welke wijze 
beleid en wetgeving wordt getoetst en hoe die toetsing kenbaar wordt gemaakt aan de Kamer, ook 
in het geval nieuwe wetgeving mogelijk leidt tot een verslechtering van de positie van mensen met 
een beperking.   
 
Allen die betrokken zijn bij het voorbereiden en tot stand komen van beleid of wetgeving dienen 
zich af te vragen of het verdrag hierbij een rol speelt. In de eerste plaats mogen het beleid en de 
wetgeving niet in strijd zijn met het verdrag. In de tweede plaats kan met het beleid en de 
wetgeving een bijdrage worden geleverd aan de verdere implementatie van het verdrag. Bij de 
totstandkoming van nieuw beleid of regelgeving is in het proces reeds vastgelegd dat 
beleidsmakers en wetgevingsjuristen toetsen hoe deze nieuwe voorstellen zich verhouden tot de 
verdragsrechtelijke  verplichtingen die Nederland is aangegaan. Het is reeds gebruikelijk dat, voor 
zover verdragsbepalingen een rol kunnen spelen, in de memorie van toelichting hier overwegingen 
aan worden gewijd. 
 
De leden van de fractie van de PvdA vragen op welke wijze de Kamer wordt geïnformeerd over de 
monitor die de staat gaat uitvoeren en de rapportage aan het VN-comité. 
43
