verantwoordelijkheid op zich nemen om hun ambities en voornemens in concrete activiteiten en 
resultaten om te zetten en over de voortgang daarvan te rapporteren. De inhoud van de pledge is 
aan de betrokken partijen. Aangezien deze pledges vanuit deze partijen zelf worden opgezet en 
partijen zich hieraan committeren, verwacht de regering dat deze pledges ook daadwerkelijk zullen 
worden waargemaakt door de betrokken partijen. Het bestuurlijk overleg, daarin gevoed door het 
platform inclusie, moet bewaken dat de pledges voldoende concreet zijn en ook werkelijk worden 
uitgevoerd, mede om te voorkomen dat pledges te vrijblijvend worden, een risico waar de leden 
van de fractie van de ChristenUnie op wijzen. Daarmee is de regering van mening dat er wel 
degelijk concrete doelen zullen worden geformuleerd, maar dan wel op basis van wat er op dat 
moment, afhankelijk van de situatie en op basis van hetgeen er in samenspraak met de 
verschillende betrokken partijen als kans of knelpunt wordt gezien, nodig is. De uitwerking van de 
concrete doelen zal dan ook in de praktijk dicht bij de burger op lokaal/gemeentelijk niveau plaats 
vinden. Bijvoorbeeld via de lokale agenda’s voor inclusie die ook door de Alliantie worden 
geopperd. Het zal een proces zijn, waarbij steeds wisselende accenten moeten kunnen worden 
gelegd. 
 
In overleggen met de vertegenwoordigers van de doelgroepen en ook tijdens de hoorzitting van uw 
Kamer, komen steeds twee zaken naar voren: het vergroten van de bewustwording en de 
noodzaak voor een lokale aanpak “dicht bij de burger”. Deze zaken staan in het huidige plan van 
aanpak genoemd. Daar moet naar de mening van de regering nu als eerste de aandacht naar uit 
gaan en acties op worden ontwikkeld op de wijze zoals hierboven is toegelicht.   
De regering is voornemens om in het najaar een kwartiermaker aan te stellen die in nauw overleg 
met de beoogde partners, toewerkt naar een concrete beschrijving van de externe en interne 
werkwijze van het platform. Het platform moet werkzaam zijn uiterlijk op het moment van 
inwerkingtreding van het verdrag waarmee een ‘vliegende start’ mogelijk wordt. Door VWS worden 
middelen beschikbaar gesteld voor de activiteiten van het platform inclusie om tot concrete 
afspraken te komen. 
 
De leden van de fractie van de PvdA, SP, CDA en D66 willen graag meer duidelijkheid over de rol 
die de centrale overheid voor zichzelf ziet bij de uitvoering van dit plan van aanpak en de ratificatie 
van het verdrag en hoe de eigenstandige rol van de overheid als verdragspartij wordt 
vormgegeven. Zo vragen de leden van de fractie van de PvdA welke doelstellingen de regering 
deze kabinetsperiode nog wil bereiken en wat daarvoor nodig is. De leden van de fractie van de SP 
en D66 vragen wie er coördineert namens de regering en welke bewindspersoon verantwoordelijk 
is voor de uitvoering van het plan van aanpak. De leden van de fractie van het CDA vragen 
waarom de regering voor zichzelf een andere rol ziet dan de rol die zij de lokale overheid 
toedichten. De leden van de fractie van de ChristenUnie vragen welke verantwoordelijkheid de 
regering zelf als wetgever en systeemverantwoordelijke draagt voor het plan van aanpak. De leden 
van de fractie van GroenLinks vragen hoe de regering haar eigen rol ziet inzake de uitvoering van 
het verdrag en hoe de overheid haar eigenstandige rol met betrekking tot wetgeving en beleid wil 
oppakken. Voorts vragen deze leden op welke wijze de regering haar voorbeeldfunctie en 
aanjaagfunctie op het gebied van gelijke rechten en een inclusieve samenleving verder wil invullen. 
 
De staat ratificeert het verdrag en is als verdragspartij verantwoordelijk voor de uitvoering ervan. 
Nadat het verdrag is geratificeerd, ligt de “verzekerende rol” van de uitvoering van het verdrag dus 
bij de overheid. Dit betekent dat de overheid ervoor verantwoordelijk is dat het verdrag wordt 
nagekomen en dat nieuwe wet- en regelgeving niet in strijd is met het verdrag. De staat moet op 
grond van het verdrag ook twee jaar na ratificatie en daarna elke vier jaar een rapport indienen bij 
het VN-comité voor de rechten van personen met een handicap over de maatregelen die zijn 
genomen en over de voortgang die is geboekt.  
In artikel 33 van het verdrag staat beschreven dat lidstaten binnen hun bestuurlijke organisatie 
een of meer contactpunten dienen aan te wijzen. In de memorie van toelichting bij de 
goedkeuringswet staat dat het ministerie van VWS de rol van contactpunt op zich zal nemen. Dit 
betekent dat de coördinerende rol is belegd bij de bewindspersoon van VWS. Vanuit die rol is de 
bewindspersoon van VWS te samen met de voor de diverse onderwerpen verantwoordelijke andere 
bewindspersonen aanspreekbaar op het realiseren van voortgang in de implementatie. Vanuit deze 
stelselverantwoordelijkheid is de regering ook aanspreekbaar op mogelijke belemmeringen in 
landelijk beleid. In de komende periode maakt de regering zoals eerder toegelicht, afspraken met
