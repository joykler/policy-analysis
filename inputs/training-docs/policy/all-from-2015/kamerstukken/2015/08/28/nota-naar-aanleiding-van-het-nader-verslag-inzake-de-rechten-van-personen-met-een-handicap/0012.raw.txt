staatssecretaris van VWS als coördinerend bewindspersoon. Wanneer nodig kunnen 
bewindspersonen van relevante ministeries bij het bestuurlijk overleg worden uitgenodigd indien 
het gaat om thema’s waarvoor zij beleidsinhoudelijk verantwoordelijk zijn en waarvoor er behoefte 
is om nadere afspraken over te maken of indien er vragen leven ten aanzien van de uitvoering van 
beleid. Het bestuurlijk overleg komt meerdere malen per jaar samen.   
 
Op dit moment is nog niet bekend uit welke partijen het platform precies zal bestaan. Voor de 
vormgeving en inrichting van het platform zal een kwartiermaker worden aangesteld. Tijdens deze 
fase werkt de kwartiermaker in nauw overleg met de al eerder genoemde betrokken 
maatschappelijke partijen, toe naar een concrete beschrijving van de externe en interne werkwijze 
- en op basis daarvan aan – een voorstel met betrekking tot de inrichting van het platform. Het 
platform moet werkzaam zijn uiterlijk op het moment van inwerkingtreding van het verdrag. De 
opdracht voor de kwartiermaker wordt door de deelnemende partijen van het bestuurlijk overleg 
vastgesteld. Vaststaat dat er in het platform mensen werkzaam zullen zijn met een 
‘doenersmentaliteit’ die in staat zijn om te verbinden en creatief en slagvaardig tot resultaten 
kunnen komen. Uiteraard dienen deze mensen tevens te beschikken over een netwerk dat relevant 
is voor de implementatie van het verdrag. Dit kunnen mensen zijn uit de geledingen van de 
maatschappelijke partijen zelf of bij een voor het verdrag relevante sector. Het platform moet zelf 
inclusief werken, dus mét de mensen met een beperking: “nothing about us, without us” zoals de 
leden van de fractie van de SP terecht aangeven. In de kwartiermakersfase zal ook worden bepaald 
hoe de salariëring van de mensen die werkzaam worden in het platform wordt vormgegeven. 
Hierbij zal uiteraard rekening worden gehouden met de daartoe geldende overheidsrichtlijnen. 
 
Ten aanzien van de verantwoordelijkheidsverdeling nog het volgende. Het bestuurlijk overleg 
fungeert als opdrachtgever van het platform. Het platform kan vervolgens zelfstandig opereren 
binnen het door het bestuurlijk overleg afgegeven mandaat. Het platform ontwikkelt vervolgens 
ook voorstellen en initiatieven voor bestuurlijke afspraken (adviserende rol). Het platform zwengelt 
de samenwerking in brede netwerken aan, waarbij partijen zelf hun verantwoordelijkheid nemen 
die nodig is om de inclusieve samenleving dichterbij te brengen. Dat zijn bijvoorbeeld werkgevers, 
werknemers, maatschappelijke organisaties, scholen, gemeenten et cetera. Zij kunnen zich 
committeren door bijvoorbeeld een pledge te ondertekenen. Het platform moet bewaken dat de 
pledges voldoende concreet zijn en ook daadwerkelijk worden uitgevoerd. Er zijn ook andere 
activiteiten mogelijk dan het ontwikkelen van pledges. Het verdrag betreft alle domeinen van de 
samenleving en voor die domeinen zijn wellicht verschillende activiteiten mogelijk of noodzakelijk. 
De kwartiermaker zal zich hierover buigen alsmede over de hoofddoelen en -activiteiten van het 
platform en een typering van de beoogde resultaten op korte en langere termijn. Vooralsnog wordt 
een looptijd van twee jaar aangehouden voor het platform. Dit betekent uiteraard niet dat na die 
twee jaar de samenleving volledig inclusief is, waar de leden van de fractie van de PvdA terecht op 
wijzen. Wel kan na die periode worden vastgesteld of de inzet van het platform voldoende effectief 
is geweest, zodat kan worden bezien of voorzetting, eventueel in gewijzigde vorm, van 
toegevoegde waarde is. 
 
In het bestuurlijk overleg zullen alle ontwikkelingen met betrekking tot de rechten van mensen met 
een beperking aan de orde kunnen worden gesteld. Zoals hiervoor aangegeven, moeten 
daadwerkelijk door mensen ervaren problemen daarbij leidend zijn teneinde tot een praktische 
aanpak te komen. Hier wordt bovendien de voortgang van de implementatie in de samenleving 
door de betrokken partijen geanalyseerd, bewaakt en waar nodig en mogelijk bijgestuurd. Het 
overleg biedt de mogelijkheid voor gezamenlijke reflectie en bespreking van mogelijke initiatieven 
die (lokaal) het beoogde effect zouden kunnen sorteren. Dit kan gevoed worden vanuit het 
platform dat bijvoorbeeld aan de hand van pledges kan beoordelen of er voldoende beweging 
gaande is in de samenleving, maar dit kan ook door vertegenwoordigende partijen zelf worden 
aangekaart. Daarmee wordt voorzien in het zicht houden of er in Nederland activiteiten worden 
ontplooid die bijdragen aan de implementatie van het verdrag. 
Ten aanzien van de in de memorie van toelichting bij de rijkswet tot goedkeuring van het verdrag 
genoemde stuurgroep VN-verdrag Handicap zal worden bezien of deze op ambtelijk niveau nog een 
rol kan vervullen als voorbereidend gremium op het bestuurlijk overleg en schakel met het 
platform. Dit zal tijdens de kwartiermakersfase, mede aan de hand van de voorstellen van de 
kwartiermaker, worden bezien.
