Ten aanzien van onderdeel f van artikel 25 merkt het College op dat een interpretatieve verklaring 
om de autonomie van de patiënt te benadrukken bij keuzes van de patiënt zelf rondom medische 
behandeling, voedsel en vocht, overbodig is. In onderdeel f van artikel 25 gaat het om de 
verplichting aan staten te voorkomen dat gezondheidszorg, -diensten, voedsel en vloeistoffen op 
discriminatoire gronden vanwege een handicap worden ontzegd. Het onderdeel is volgens het 
College bedoeld om mensen met een beperking er tegen te beschermen dat door beslissingen van 
derden hen zorg wordt ontzegd. Het vloeit uit de algemene beginselen van het verdrag voort dat 
de wil en voorkeuren van mensen met een beperking moet worden gerespecteerd. De 
interpretatieve verklaring voegt hier niets aan toe, aldus het College. 
De verdragsbepaling stelt dat staten moeten voorkomen dat op discriminatoire gronden personen 
zorg, voedsel of vocht wordt ontzegd. De regering wil met de verklaring de autonomie van de 
persoon met een handicap juist onderstrepen. Van belang is dat de keuze van de persoon zelf om 
af te zien van behandeling of voedsel en vocht door de omgeving en hulpverlening wordt 
gerespecteerd. Om die reden is bij ondertekening een verklaring afgelegd, die aangeeft dat dit 
onderdeel in het licht van de genoemde autonomie van de patiënt wordt gelezen. Dit beginsel van 
zelfbeschikking is uitgangspunt voor veel gezondheidsrechtelijke wetgeving, en in dit kader 
vastgelegd in de Wet op de geneeskundige behandelingsovereenkomst. Een persoon met een 
handicap kan voor palliatieve sedatie en daarmee samenhangend het staken van vocht en voedsel 
kiezen. 
 
Het is echter ook mogelijk dat de patiënt niet meer goed in staat is zelf en dergelijke keuze te 
maken. Een arts kan in die situatie tot de conclusie komen dat behandeling of het toedienen van 
vocht of voedsel als medisch zinloos handelen moet worden beschouwd. Belangrijk is dat dit niet 
als een verboden onderscheid moet worden gezien, ook al kan de situatie waarin de patiënt 
verkeert samenhangen met een ernstige handicap. De interpretatieve verklaring van artikel 25 zal 
daarom worden uitgebreid. De verantwoordelijkheid van een arts om af te kunnen zien van zinloos 
medisch handelen vloeit voort uit diens verplichting tot goed hulpverlenerschap, zoals opgenomen 
in de Wet op de geneeskundige behandelingsovereenkomst (Wgbo) en de Wet op de beroepen in 
de individuele gezondheidszorg (Wet BIG). 
Artikel 29 
Voor wat betreft artikel 29 van het verdrag is er geen sprake van een mogelijke botsing tussen een 
verplichting op grond van het Verdrag en nationale wetgeving, maar van mogelijke strijdigheid van 
verschillende verplichtingen die artikel 29 van het Verdrag in het leven roept. Door het afleggen 
van een interpretatieve verklaring bij deze bepaling wordt getracht hieromtrent duidelijkheid te 
scheppen.  
Artikel 29 verplicht de partijen bij het Verdrag ertoe om de stemvrijheid en het stemgeheim van 
personen met een handicap te waarborgen. Om dit mogelijk te maken moet onder meer 
ondersteuning zijn toegestaan bij het uitbrengen van de stem. Nu artikel 29 geen onderscheid 
maakt naar de aard van de handicap is het noodzakelijk hier duidelijkheid over te scheppen, omdat 
anders het stemgeheim en de stemvrijheid van personen met een verstandelijke beperking niet 
kunnen worden gegarandeerd. De interpretatieve verklaring moet duidelijk maken dat de term 
“ondersteuning” in artikel 29, onderdeel a, onder iii, naar het oordeel van de regering moet worden 
opgevat als ondersteuning buiten het stemhokje, behoudens voor zover het fysiek noodzakelijke 
ondersteuning betreft. Alleen dan wordt uitvoering gegeven aan de in artikel 29 van het Verdrag 
verankerde bescherming van het recht van personen met een handicap om in het geheim en 
zonder intimidatie hun stem uit te brengen en ter waarborging van de vrije wilsuiting van personen 
met een handicap. De Nederlandse wetgeving regelt in artikel J 28 Kieswet, dat bijstand in het 
stemhokje slechts aan kiezers is toegestaan vanwege hun lichamelijke gesteldheid. Buiten het 
stemhokje kan vanzelfsprekend alle gewenste ondersteuning worden geboden (zoals uitleg over 
het stembiljet), maar het uitbrengen van de stem is iets wat de kiezer zelfstandig moet doen. 
Alleen zo kunnen de stemvrijheid en het stemgeheim worden gewaarborgd. 
 
De leden van de fractie van de SP vragen of de Nederlandse staat geen schertsfiguur slaat 
vanwege de zeven voorbehouden. Deze leden vragen hoe andere landen hiermee omgaan. Tevens 
vragen zij de regering dit nader toelichten en een overzicht te sturen van voorbehouden die andere 
landen hebben ingediend. 
19
