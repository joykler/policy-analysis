kiesgerechtigden een lijst te bezorgen met stemlokalen waar zij hun stem kunnen uitbrengen; 
daarbij moet worden vermeld welke stemlokalen zijn aangewezen als toegankelijk voor personen 
met een beperking. Deze stemlokalen moeten in de gemeente zodanig zijn gelegen en ingericht dat 
kiezers met lichamelijke beperkingen zoveel mogelijk hun stem zelfstandig kunnen uitbrengen. 
Kiezers met een lichamelijke beperking kunnen op deze manier een stem uitbrengen in een voor 
hen geschikt stemlokaal in de buurt, zonder dat zij daar verder iets voor hoeven te doen (zoals het 
aanvragen van een kiezerspas). 
 
De leden van de fractie van de PvdA lezen dat kiezers met lichamelijke beperkingen ‘zoveel 
mogelijk’ hun stem zelfstandig moeten kunnen uitbrengen, en willen weten waarom de inzet niet is 
dat zij altijd zelfstandig hun stem kunnen uitbrengen. Zij vragen of dat niet het uiteindelijke doel 
moet zijn.  
 
Het is niet haalbaar om het stemproces zo in te richten dat voor alle voorkomende beperkingen 
voorzieningen kunnen worden getroffen. De term ‘zoveel mogelijk’ in artikel J 4, tweede lid, van de 
Kieswet brengt tot uitdrukking dat kiezers met een lichamelijke beperking, binnen de grenzen van 
het mogelijke, zelfstandig hun stem moeten kunnen uitbrengen. Kiezers die vanwege hun 
lichamelijke beperking niet zelfstandig kunnen stemmen, kunnen hulp krijgen in het stemhokje bij 
het uitbrengen van hun stem. Kiezers wier lichamelijke beperking het onmogelijk maakt om de 
gang naar het stemlokaal te maken, kunnen gebruik maken van de mogelijkheid tot het uitbrengen 
van een stem bij volmacht. 
 
De leden van de fractie van de PvdA willen weten hoe de brede toegankelijkheid van stemlokalen, 
stemprocedures en stemmiddelen voor mensen met een lichamelijke, verstandelijke of zintuiglijke 
beperking, psychische aandoening of chronische ziekte in de Kieswet en de bijbehorende memorie 
van toelichting geborgd wordt. 
 
De toegankelijkheid van stemlokalen kent vele facetten. Belangrijk zijn niet alleen de 
bereikbaarheid van stemlokalen (kan men via de openbare weg bij het stemlokaal komen?), de 
betreedbaarheid daarvan (kan men vanaf de openbare weg tot in het stemlokaal komen?) en de 
bruikbaarheid (kan men de stemfaciliteiten in het stemlokaal gebruiken?), maar ook de 
communicatie daarover (hoe worden kiezers voorgelicht over adressen van toegankelijke 
stemlokalen?). In 2012 is in opdracht van het ministerie van Binnenlandse Zaken en 
Koninkrijksrelaties de checklist ‘toegankelijkheidscriteria stemlokalen’ opgesteld, waarin alle 
bovengenoemde uitgangspunten nader zijn uitgewerkt in een aantal criteria. De checklist is 
opgesteld in samenspraak met de voormalige Chronisch Zieken en Gehandicaptenraad (thans 
Ieder(in)). Een stemlokaal wordt geacht voldoende toegankelijk te zijn als wordt voldaan aan alle 
in de lijst opgesomde toegankelijkheidscriteria. Voorafgaand aan een verkiezing wordt de checklist 
aan gemeenten gestuurd, met het verzoek om met deze criteria rekening te houden bij het 
aanwijzen en inrichten van stemlokalen. Ook moeten gemeenten aan alle kiesgerechtigden kenbaar 
maken welke stemlokalen speciaal zijn ingericht voor mensen met een lichamelijke beperking. 
Wat betreft de stemmiddelen kan worden gemeld dat er wordt gewerkt aan een nieuw model 
stembiljet dat mogelijk door blinde en slechtziende kiezers is te gebruiken en door het gebruik van 
logo's mogelijk toegankelijker is voor kiezers met een verstandelijke beperking. Tevens onderzoekt 
het kabinet de haalbaarheid van de invoering van een stemprinter zoals geadviseerd door de 
commissie Elektronisch stemmen en tellen in het stemlokaal. Daarbij wordt ook onderzocht of 
kiezers met beperkingen zelfstandig met een stemprinter overweg kunnen. 
 
De leden van de fractie van de PvdA lezen dat het gemeenten nu vaak ook niet lukt om tot 25% 
toegankelijke stemlokalen te komen, en vragen of dit een reden moet zijn om dan de eisen maar 
naar beneden bij te stellen. 
 
De opmerking in de nota naar aanleiding van het verslag dat het veel gemeenten niet lukt om tot 
25% toegankelijke stemlokalen te komen, was een (deel van de) reactie op de vraag van de leden 
van de fracties van PvdA, SP, D66 en GroenLinks waarom niet wordt ingezet op een hoger 
percentage toegankelijke stemlokalen. Het is de regering er derhalve niet om te doen de eisen naar 
beneden bij te stellen, maar zij acht een verhoging van het percentage van 25 niet aangewezen.
