Vanwege deze gedifferentieerdheid is het van belang dat, wil er sprake zijn van een objectieve 
rechtvaardiging voor het indirecte onderscheid, er niet alleen sprake moet zijn van een legitiem 
doel, zoals een solide, betaalbaar en rendabel stelsel van verzekeringen, maar ook dat de middelen 
voor het bereiken van dit doel passend en noodzakelijk zijn. Dit kan betekenen dat er in de 
concrete situatie gekeken moet worden, uiteraard binnen het kader van de Wet op de medische 
keuringen, of het als zodanig neutrale criterium van de levensverwachting, de wijze waarop dit 
criterium wordt toegepast en de resultaten daarvan, in de gegeven situatie passend en 
noodzakelijk zijn. Een aantal voorbeelden ter verduidelijking. Er zijn ziekten waarbij de 
levensverwachting nagenoeg gelijk is aan de levensverwachting van personen zonder handicap of 
ziekte. In die situaties zal een oordeel op basis van (voornamelijk) statistische en actuariële 
gegevens veelal afdoende zijn. Ook zijn er ziekten waarbij er tussen individuele personen met 
dezelfde ziekte medisch gezien beduidend verschillende verwachtingen zijn aangaande de 
levensverwachting. In dergelijke situaties is het enkel afgaan op statistische of actuariële gegevens 
mogelijk niet voldoende. Immers, de statistiek kan dan een gemiddeld lagere verwachting 
aangeven, terwijl die verwachting voor de individuele persoon niet of nagenoeg niet geldt gezien 
diens medische conditie, de verwachte ontwikkeling van zijn ziekte en de stand van de medische 
wetenschap. In een dergelijke situatie zou het louter afgaan op statistische en actuariële gegevens 
ertoe leiden dat de levensverwachting, een op het oog neutraal criterium, in de praktijk niet op 
noodzakelijke en passende wijze wordt toegepast. Een dergelijke situatie zou in het uiterste geval, 
namelijk indien er sprake is van categorische afwijzing, zelfs neer kunnen komen op verboden 
direct onderscheid. Een andere situatie waarbij de noodzakelijkheid en de passendheid van het 
middel extra goed in ogenschouw dienen te worden genomen, kan zich voordoen bij 
levensverzekeringen die gekoppeld zijn aan de looptijd van een hypotheek. Ook indien een persoon 
een zekere mate van verlaagde levensverwachting heeft, is het mogelijk dat dit gegeven als 
zodanig niet voldoende rechtvaardiging is om een onderscheid te maken. Dit kan bijvoorbeeld het 
geval zijn als een persoon op jonge leeftijd een hypotheek wil en de levensverzekering geldt voor 
de duur van de hypotheek, waarvan de einddatum ruim eerder ligt dan de levensverwachting van 
de verzekeringsnemer.  
 
Dit neemt niet weg dat – net als bij andere verzekeringsnemers – de verzekeraar een 
risicobeoordeling uitvoert, die, eveneens net als bij andere verzekeringsnemers, tot een hogere 
premie of andere nadelige voorwaarden kan leiden. Onderdeel van de betere bescherming van 
personen met een handicap of chronische ziekte is een omkering van de bewijslast (artikel 10 
Wgbh/cz). Mocht er sprake zijn van indirect onderscheid op grond van handicap of chronische 
ziekte, dan zal de verzekeraar moeten onderbouwen waarom dat in het concrete geval objectief 
gerechtvaardigd is door een legitiem doel en de middelen voor het bereiken van dat doel passend 
en noodzakelijk zijn. Mogelijk kunnen verzekeraars en consumenten-/patiëntenorganisaties de 
komende tijd gezamenlijk invulling gaan geven aan deze criteria. Via jurisprudentie en oordelen 
van het College voor de Rechten van de Mens zal de toepassing van de wet mogelijk nog verder 
worden uitgekristalliseerd. Door de voorgestelde uitbreiding van de Wgbh/cz kan bij geschillen 
immers niet alleen een beroep worden gedaan op de (burgerlijke) rechter, maar ook op het College 
voor de Rechten van de Mens, dat bevoegd wordt een oordeel te geven (artikel 12 Wgbh/cz). Dit 
uiteraard naast de vormen van toezicht en geschillenbeslechting die specifiek op de financiële 
dienstverlening zijn gericht, zoals de Autoriteit Financiële Markten (AFM), het Klachteninstituut 
Financiële Dienstverlening (KiFid) en de Stichting Klachten en Geschillen Zorgverzekeringen 
(SKGZ). Hiermee is naar het oordeel van de regering in voldoende mate voorzien in 
rechtsbescherming en toezicht.  
 
De leden van de fractie van de PvdA wijzen erop dat het College voor de Rechten van de Mens 
vindt dat niet wordt voldaan aan artikel 29 van het verdrag, omdat er niet wordt voorzien in 100% 
toegankelijkheid van stemlokalen voor mensen in een rolstoel. Genoemde leden vragen de regering 
om te reageren op deze conclusie van het College.  
 
Het verdrag verplicht niet tot 100% toegankelijkheid van stemlokalen voor mensen in een rolstoel, 
maar roept bij de staten die partij zijn de verplichting in het leven om (onder meer) te waarborgen 
dat personen met een handicap de gelegenheid hebben hun stem uit te brengen. In Nederland 
wordt daarin onder meer voorzien doordat een kiezer in de gemeente waar hij woonachtig is met 
zijn stempas kan stemmen in een stemlokaal naar keuze. Gemeenten zijn verplicht bij alle
