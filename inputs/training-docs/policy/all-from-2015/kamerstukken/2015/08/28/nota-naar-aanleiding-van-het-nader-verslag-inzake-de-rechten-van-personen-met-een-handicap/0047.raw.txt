De leden van de fractie van de PvdA vragen een nadere toelichting op het feit dat het wel is 
toegestaan indirect onderscheid te maken bij financiële diensten voor mensen met een handicap of 
chronische ziekte. Deze leden vragen of dat betekent dat nog steeds indirect onderscheid gemaakt 
mag worden tussen ‘gezonde’ mensen en mensen met een handicap of chronische ziekte en dat 
premies nog steeds flink hoger liggen dan voor ‘gezonde’ mensen. Deze leden vragen voorts wie 
bepaalt of de objectieve rechtvaardiging die verzekeraars moeten geven wanneer mensen met een 
handicap een hogere premie krijgen of geweigerd worden voor een verzekering ook daadwerkelijk 
gerechtvaardigd is en wie controleert of verzekeraars binnen de grenzen van de Wgbh/cz blijven. 
Tot slot vragen deze leden waarom de regering het belangrijk vindt dat indirect onderscheid 
mogelijk blijft en wiens belang wordt gediend met het behouden van indirect onderscheid. 
 
De in het wetsvoorstel opgenomen uitbreiding van het werkingsgebied van de Wgbh/cz tot alle 
goederen en diensten leidt tot een duidelijker rechtskader en een betere bescherming van 
personen met een handicap of chronische ziekte. Dit geldt ook ten aanzien van financiële 
dienstverlening. Onderscheid op grond van handicap of chronische ziekte bij financiële diensten 
wordt expliciet verboden. Voor direct onderscheid is dit verbod absoluut. Indirect onderscheid kan 
onder omstandigheden gerechtvaardigd zijn. De reden hiervan is dat indirect onderscheid, op welke 
discriminatiegrond dan ook, nooit geheel is uit te sluiten en dat het volledig verbieden van indirect 
onderscheid op zichzelf tot onredelijke gevolgen kan leiden. Daarom is niet alleen in de Wgbh/cz 
16
maar ook in de andere gelijkebehandelingswetten , overigens in navolging van de Europese 
richtlijnen op het gebied van gelijke behandeling, een geclausuleerde uitzondering opgenomen voor 
indirect onderscheid.  
Van indirect onderscheid is sprake indien een ogenschijnlijk neutrale bepaling, maatstaf of 
handelwijze personen met een handicap of chronische ziekte, een bepaalde godsdienst, 
levensovertuiging, politiek gezindheid, ras, geslacht, nationaliteit, seksuele gerichtheid, burgerlijke 
staat of leeftijd in vergelijking met andere personen bijzonder treft. Indirect onderscheid doet zich 
bijvoorbeeld voor, indien voor de vervulling van een functie de eis wordt gesteld dat de werknemer 
de Nederlandse taal goed beheerst. Dit is op zich een neutraal criterium, maar het ligt in de rede 
dat deze eis in het bijzonder voor personen met een niet-Nederlandse achtergrond een hoge 
drempel kan vormen. De functie-eis leidt daarmee tot indirect onderscheid op grond van 
nationaliteit. Desondanks kan het gerechtvaardigd zijn om deze taaleis te stellen, bijvoorbeeld als 
het een functie betreft met veel mondelinge of schriftelijke publiekscontacten, zoals een 
receptionist of een conducteur.  
Een vergelijkbare situatie kan zich voordoen op het gebied van financiële dienstverlening. Ook daar 
vindt de regering de geclausuleerde uitzondering voor indirect onderscheid gerechtvaardigd. 
Daarbij zij opgemerkt dat indirect onderscheid alleen is toegestaan indien het onderscheid objectief 
gerechtvaardigd is door een legitiem doel en de middelen voor het bereiken van dit doel passend 
en noodzakelijk zijn. Als voorbeeld ter verduidelijking nemen we de levensverzekering. 
Een neutraal criterium dat bij dergelijke verzekeringen kan worden gebruikt in de beoordeling van, 
bijvoorbeeld, de hoogte van de premie, is de levensverwachting. Hoewel dit criterium neutraal is, 
ligt het voor de hand te veronderstellen dat sommige aandoeningen een nadelige invloed hebben 
op de levensverwachting. Dat kan ertoe leiden dat personen met een (bepaalde) handicap of 
chronische ziekte in vergelijking met andere personen onevenredig worden getroffen door het 
criterium ‘levensverwachting’. Desondanks kan het objectief gerechtvaardigd zijn, het criterium 
‘levensverwachting’ te hanteren. Een solide, betaalbaar en rendabel stelsel van verzekeringen is 
immers niet goed denkbaar, indien gevallen waarin het verzekerde risico onvermijdelijk en snel zal 
intreden hetzelfde wordt behandeld als gevallen waarin de gebeurtenis onzeker is of naar 
verwachting pas na geruime tijd (en langdurige premiebetalingen) zal optreden. Dit betekent dat 
aan het ene uiterste de situatie staat van een persoon met een zodanig sterk verkorte 
levensverwachting door terminale ziekte, dat het redelijk kan worden geacht dat de mogelijkheid 
een levensverzekering af te sluiten niet aan de orde is. Aan het andere uiterste staat de persoon 
die gezond van lijf en leden is (en die voldoet aan de overige voorwaarden voor een 
levensverzekering), die zonder meer een levensverzekering kan afsluiten. Het gebied tussen deze 
twee uitersten is zeer gedifferentieerd.  
                                                           
16
 Algemene wet gelijke behandeling, Wet gelijke behandeling van mannen en vrouwen, Wet gelijke 
behandeling op grond van leeftijd bij de arbeid.
