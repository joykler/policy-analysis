beoogt samen met partners de groeiende aandacht voor de inclusieve samenleving een flinke duw 
te geven. Met de nadruk op in beweging komen en van denken naar doen gaan. 
 
De leden van de fracties van PvdA, SP, CDA, D66, ChristenUnie en GroenLinks stellen vragen over 
het ontbreken van concrete doelen en een tijdpad in het plan van aanpak, hetgeen door deze leden 
als een gemiste kans wordt gezien. Deze leden verzoeken de regering hierop een toelichting te 
geven. De leden van de fracties van PvdA, CDA, D66, ChristenUnie en GroenLinks vragen voorts of 
de regering alsnog concrete doelen gaat formuleren om de inclusieve samenleving uiteindelijk te 
bereiken met een tijdslijn daarbij. De leden van de fractie van de SP vragen wat wordt verstaan 
onder “pledges,” wat er gebeurt met beloftes die door partijen niet worden waargemaakt en welke 
organisaties zijn betrokken bij de uitwerking van het verdrag. Verder vragen de leden van de 
fractie van D66 wanneer de verdere vertaling van het plan van aanpak in concrete maatregelen 
gereed zal zijn en of een investeringsagenda hier onderdeel van zal zijn. De leden van de fractie 
van het CDA zien het plan van aanpak vooral als een procesbeschrijving en vragen de regering aan 
te geven waarom er niet voor is gekozen om eerste afspraken te maken waar in het kader van het 
verdrag mee kan worden begonnen. Deze leden vragen of er nu geen kostbare tijd verloren dreigt 
te gaan. Leden van de fractie van de ChristenUnie vragen of de regering het ermee eens is dat 
verschillende partijen voortvarend aan vervolgafspraken dienen te werken. In dat verband vragen 
zij zich af of het doen van pledges niet te vrijblijvend is en vragen de regering aan te geven 
waarom hiervoor is gekozen. 
 
Het uitgangspunt is een progressieve verwezenlijking van het verdrag, dat programmatisch van 
aard is en waarbij gewerkt wordt aan een samenleving die steeds meer inclusief en toegankelijk 
wordt. Het verdrag geeft hierbij de richting aan.  
De regering is met de belangrijkste betrokkenen zoals (vertegenwoordigers van) de doelgroep van 
het verdrag, werkgevers, bedrijfsleven en gemeenten, na een uitvoerige gedachtewisseling ter 
zake, van mening dat de implementatie van het verdrag vooral een proces van cultuurverandering 
en vernieuwing is dat zijn beslag moet krijgen in de samenleving, met name op lokaal niveau en 
met inachtneming van ieders verantwoordelijkheid. Het realiseren van een inclusieve samenleving 
is immers geen kwestie van op landelijk niveau ‘op een knop drukken’. Bovendien is op voorhand 
niet vast te stellen welke maatregelen in de samenleving ‘in het algemeen’ genomen moeten 
worden. Er moet, zoals reeds vermeld, op de diverse terreinen van het verdrag gewerkt worden 
aan progressieve verwezenlijking. Het verdrag expliciteert niet welke maatregelen de staat dient te 
nemen en op welke wijze. Er bestaat voor staten, zo ook voor Nederland, veel vrijheid in de wijze 
waarop aan de verwezenlijking daarvan wordt gewerkt.  
 
De regering is daarbij van oordeel dat dit de inzet vergt van veel verschillende maatschappelijke 
partijen, binnen de vele verschillende beleidsdomeinen die het verdrag bestrijkt.  
Het plan van aanpak beschrijft, zoals de leden van de fractie van het CDA opmerken, derhalve 
inderdaad een procesaanpak om te komen tot gerichte acties in de samenleving. Zoals eerder is 
toegelicht, zal met de inrichting van een bestuurlijk overleg en een platform inclusie (werktitel) 
worden ingezet op het bereiken van concrete afspraken door allerlei organisaties en combinaties 
van organisaties, die bestaande of nieuwe activiteiten gaan uitvoeren. Onder andere zijn dat 
(vertegenwoordigers van) de doelgroep van het verdrag, werkgevers, bedrijfsleven, gemeenten, 
rijksoverheid en een groot aantal andere maatschappelijke organisaties. Op 26 augustus jl. heeft 
een dergelijk bestuurlijk overleg plaatsgevonden op het ministerie van VWS. De begrijpelijke en 
terechte wens zoals geformuleerd door meerdere fracties om een concretiseringslag te maken is 
daarbij uitgebreid aan de orde gekomen. De door partijen breed gedeelde opvatting is dat deze 
concretiseringslag inderdaad van grote waarde is. Tevens tussen betrokken partijen gedeeld dat de 
beste manier om dit te bereiken is door concrete doelstellingen te formuleren op basis van 
daadwerkelijk door mensen ervaren problemen. Op die manier wordt gestreefd naar een 
eenvoudige, praktische aanpak op lokaal en landelijk niveau die voor mensen daadwerkelijk tot 
verbeteringen leidt op korte- en lange termijn. 
Een andere vorm waarbij partners zich kunnen committeren is het ondertekenen van een 
zogenoemde ‘pledge’: een plechtige belofte waarin de doelen, activiteiten en het delen van de 
voortgang en ervaringen beschreven staan en wat de partners concreet zullen doen. Met een 
pledge betuigen organisaties hun steun aan de doelstelling om te komen tot een inclusieve 
samenleving. Het is een verklaring waarmee de organisaties die de pledge ondertekenen de
