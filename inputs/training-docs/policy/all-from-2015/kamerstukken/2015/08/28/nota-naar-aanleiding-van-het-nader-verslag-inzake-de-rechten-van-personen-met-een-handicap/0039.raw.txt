De staatssecretaris van SZW monitort de inzet van gemeenten van re-integratie-instrumenten – 
waaronder arbeidsplaatsaanpassingen - voor de populatie van de Participatiewet. De eerste 
gegevens van de monitor worden in het laatste kwartaal 2015 verwacht.  
 
De leden van de fractie van het CDA vragen naar aanleiding van het rondetafelgesprek van 9 
februari 2015, waar mevrouw Westerhof van het Dovenschap naar voren bracht dat ook dove 
kinderen in het onderwijs moeten meedoen aan luistertoetsen, of de regering dit herkent en wat de 
regering daarvan vindt.  
 
Naar aanleiding van de vraag van de leden van de fractie van het CDA naar de invulling van 
luistertoetsen voor leerlingen met een auditieve beperking kan het volgende worden opgemerkt. 
Luistertoetsen Engels - en in het voortgezet onderwijs ook de luistertoetsen voor andere moderne 
vreemde talen - maken onderdeel uit van de schoolexamens. Dove leerlingen die een moderne 
vreemde taal in hun profiel hebben, leggen deze toets ook af. Op dit moment maken zij daarbij 
meestal gebruik van een doventolk. Bij het gebruik van een doventolk wordt in de praktijk echter 
eerder de vaardigheid van de tolk dan de kunde van de leerling zelf gemeten. Recent is met de 
belangenorganisaties en instellingen voor dove leerlingen uitgebreid gesproken over het maken van 
een uitzondering voor dove leerlingen. Het veld bleek hier geen voorstander van, omdat op deze 
wijze dove leerlingen geen mogelijkheid geboden zou worden om getoetst te worden op hun 
vaardigheden.    
OCW heeft Stichting Leerplan Ontwikkeling (SLO) en CINOP (Stichting gericht op het leren van 
jongeren en volwassenen voor de arbeidsmarkt en samenleving van morgen) daarom verzocht om 
in samenwerking met Siméa, Cito en het College voor toetsen en examens een handreiking voor 
scholen in het voortgezet onderwijs en mbo-instellingen op te stellen. Deze handreikingen zijn 
sinds kort beschikbaar gesteld op de websites van Cito, Siméa en op 
http://www.steunpunttaalenrekenenmbo.nl/steunpuntmbo/p000913/nieuws/nieuws/handreiking-
taalexaminering-dove-en-slechthorende-mboers. Een van de mogelijkheden in de handreiking om 
te toetsen is bijvoorbeeld om gebruik te maken van filmpjes met ondertiteling. Op deze wijze toetst 
de school niet direct het luisteren zelf (want dat valt uiteraard niet te toetsen bij dove leerlingen) 
maar wel communicatieve vaardigheden.  
 
De leden van de fractie van D66 vragen nogmaals naar de stand van zaken rondom het toelaten 
van blindengeleide- en assistentiehonden in taxi’s en private en publieke ruimten. Deze leden 
vragen hoe en wanneer de regering nu concreet realiseren dat weigeren niet meer mag. Voorts 
vragen deze leden welke maatregelen de regering hiertoe neemt en of daarbij is voorzien in 
handhavings- en sanctie-instrumentarium.  
 
Om het weigeren van assistentiehonden te voorkomen is een wijziging van het Besluit 
personenvervoer 2000 ingezet. Hierbij wordt gestreefd naar inwerkingtreding op 1 januari 2016. 
Tegen het weigeren van assistentiehonden kan dan handhavend worden opgetreden. De Inspectie 
voor Leefomgeving en Transport is de handhavende instantie. 
 
De leden van de fractie van de ChristenUnie vragen de regering een toelichting op het 
werkprogramma van de Alliantie te geven. Tevens hebben deze leden vragen over de Alliantie 
implementatie VN-verdrag en vragen wanneer de Alliantie is opgericht en hoe lang is de Alliantie 
bezig geweest met het ontwikkelen van het plan van aanpak. 
 
In de Alliantie voor de implementatie van het VN-verdrag (hierna de Alliantie) werken Per Saldo, 
LFB, LPGGz, Coalitie voor Inclusie en Ieder(in) met elkaar samen. De Alliantie is najaar 2013 
opgericht. Samen met hun leden en netwerken zet de Alliantie zich in voor zorgvuldige wetgeving 
voor de ratificatie en daadkrachtige implementatie van het VN-verdrag. De Alliantie heeft een 
nieuwe samenwerkingsstructuur bedacht met een kerngroep en (in eerste instantie) een drietal 
thematische werkgroepen. In de werkgroepen zal de Alliantie een open uitnodigingsbeleid hanteren 
zodat ook andere organisaties en personen die dat willen, kunnen aansluiten. Er zijn 
samenwerkingsafspraken gemaakt. De werkgroepen gaan vervolgens een eigen activiteitenplan 
maken en deze plannen zullen worden gebundeld in een Alliantieprogramma. De nieuwe structuur 
en samenwerkingsafspraken worden volgens plan vastgesteld in de Alliantievergadering van 27 
augustus 2015. De Alliantie is betrokken geweest bij de ontwikkeling van het plan van aanpak. Zo
