De leden van de fractie van de PvdA vragen of er valt te leren van gemeenten die wel veel 
toegankelijke stemlokalen hebben (best practices), en of er onderzoek is gedaan of valt te doen 
naar de mogelijkheden om wel tot meer toegankelijke stemlokalen te komen. Zij willen weten of de 
moeite die het kost om te zorgen voor een voldoende aantal toegankelijke stemlokalen een 
grotestedenprobleem is, of juist meer een probleem van kleine gemeenten waar lokale 
voorzieningen steeds schaarser worden. Zij merken op dat het recht op politieke participatie voor 
hen een groot goed is, en vragen hoe dit recht zo goed mogelijk kan worden beschermd en hoe het 
mogelijk gemaakt kan worden dat mensen met hulp van iemand in het stemhokje hun stem 
kunnen uitbrengen. 
 
De toegankelijkheid van stemlokalen is tijdens de provinciale staten- en waterschapsverkiezingen 
van 18 maart 2015 opnieuw onderzocht. Uit dit onderzoek is gebleken dat 10 van de 54 
geobserveerde, door gemeenten als toegankelijk aangewezen stemlokalen daadwerkelijk aan alle 
criteria voldeden. De regering zal in overleg met de VNG en de Nederlandse Vereniging voor 
Burgerzaken (NVvB) in aanloop naar de komende verkiezingen nagaan hoe gemeenten de 
toegankelijkheid van stemlokalen verder kunnen verbeteren. Daarbij zal gebruik worden gemaakt 
van de ervaringen (best practices) van gemeenten die in voormeld onderzoek goed scoorden. 
Uit voormelde observatie blijkt niet dat het percentage stemlokalen dat daadwerkelijk toegankelijk 
is, samenhangt met de gemeentegrootte. Onder gemeenten die bovengemiddeld scoren bevinden 
zich zowel grotere als kleinere gemeenten, net als onder gemeenten die juist benedengemiddeld 
scoren. 
Met de leden van de fractie van de PvdA ziet de regering het recht op participatie als een groot 
goed. Om die reden heeft zij enkele jaren geleden in samenspraak met de Chronisch Zieken- en 
Gehandicaptenraad (thans Ieder(in)) een checklist met toegankelijkheidscriteria voor stemlokalen 
ontwikkeld, die voorafgaand aan elke verkiezing aan alle gemeenten wordt gestuurd met het 
verzoek om met deze criteria rekening te houden bij het aanwijzen en inrichten van de 
stemlokalen. Daarnaast is al in artikel J 28 van de Kieswet vastgelegd dat kiezers die vanwege een 
lichamelijke beperking niet zelfstandig kunnen stemmen, zich in het stemhokje kunnen laten 
bijstaan bij het uitbrengen van hun stem. 
 
De staatssecretaris van Volksgezondheid, Welzijn en Sport, 
mede namens de minister van Binnenlandse Zaken en Koninkrijksrelaties, 
 
 
 
drs. M.J. van Rijn 
 
50
