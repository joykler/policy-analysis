Onderdeel b benadrukt dat personen met een handicap van alle noodzakelijke middelen worden 
voorzien om te waarborgen dat de rechten om in vrijheid en bewust te kunnen beslissen over het 
gewenste aantal kinderen en geboortespreiding en op toegang tot leeftijdsrelevante informatie, 
voorlichting over reproductieve gezondheid en geboorteplanning worden erkend.  
Voor zover de plicht aan staten onder onderdeel b meer zou omvatten dan het waarborgen van 
toegang tot informatie en voorlichting, is de vraag hoe ver deze plicht om personen met een 
handicap te voorzien van noodzakelijke middelen om deze rechten uit te oefenen, precies gaat. Dit 
is in het bijzonder het geval bij de vraag wat als verantwoorde medische zorg moet worden gezien 
in het kader van hulpverlening gericht op het tot stand brengen van zwangerschappen. Een 
dergelijke plicht bestaat immers niet in algemene zin ten aanzien van eenieder. Bovendien dient bij 
de verplichting tot het beschikbaar stellen van de noodzakelijke middelen niet alleen rekening 
gehouden te worden met de belangen van de wensouders, maar zal ook gelet moeten worden op 
de belangen van het toekomstige kind. In het tweede lid van hetzelfde artikel is benadrukt dat bij 
zaken omtrent onder meer voogdij en adoptie in alle gevallen de belangen van het kind voorop 
dienen te staan. Bij onderdeel b van het eerste lid van artikel 23 heeft de regering aangegeven de 
bij ondertekening afgelegde verklaring bij bekrachtiging te zullen herhalen. Die verklaring geeft 
aan dat bij de verplichtingen die voortvloeien uit het eerste lid, onder b, van artikel 23 eenzelfde 
lezing past, zodat ook daar de belangen van het – in dit geval toekomstige – kind voorop staan. 
Het gaat hier specifiek om de toegang tot vruchtbaarheidstechnieken. Daarbij is er geen 
uitzonderingspositie voor personen met een handicap. Van belang is wel dat rekening gehouden 
kan worden met de belangen van het toekomstige kind. Deze praktijk wordt geacht in lijn te zijn 
met de wijze waarop naar opvatting van de regering deze verdragsbepaling moet worden gezien, 
zoals moge blijken uit de bij ondertekening afgelegde en bij bekrachtiging te herhalen verklaring. 
Artikel 25 
In de beantwoording van de vragen van de PvdA in de nota naar aanleiding van het verslag is 
uitgegaan van het advies dat het College voor de Rechten van de Mens aan de regering heeft 
uitgebracht. In dat advies is geen specifieke aandacht besteed aan de bij ondertekening van het 
verdrag overlegde interpretatieve verklaring bij artikel 25 van het verdrag. In 2014 heeft het 
College ook een advies aan de Tweede Kamer uitgebracht. Daarin wordt wel specifiek stilgestaan 
bij artikel 25, en de door de regering voorziene interpretatieve verklaringen. 
Het College meent allereerst dat met de interpretatie die bij onderdeel a van artikel 25 wordt 
gegeven, een onderscheid wordt gemaakt tussen (wens)ouders met en zonder handicap dat zich 
niet verhoudt met het discriminatieverbod zoals dat in artikel 5 van het verdrag wordt bepaald. De 
interpretatieve verklaring zou daarmee haaks staan op de eerbiediging van het gezinsleven uit 
artikel 23, eerste lid, van het verdrag. 
Het recht op het genot van het hoogst haalbare niveau van gezondheid is vastgelegd in artikel 25. 
Passende maatregelen moeten door staten die partij zijn bij het verdrag worden genomen 
personen met een handicap de toegang te waarborgen tot diensten op het gebied van 
seksespecifieke gezondheidszorg. Specifiek is aangegeven dat staten personen met een handicap 
voorzien van hetzelfde aanbod met dezelfde kwaliteit en volgens dezelfde normen voor gratis of 
betaalbare zorg op het gebied van seksuele en reproductieve gezondheid. Van belang is dat er 
geen verboden onderscheid wordt gemaakt bij aanspraken en vergoedingen. Tegelijk moet in 
ogenschouw genomen worden dat toegang tot hulpverlening op medisch inhoudelijke gronden 
wordt vastgesteld. In het geval van IVF worden medische factoren die de kans op succes bepalen 
meegenomen in afwegingen omtrent het aanbod, alsook de situatie waarin het kind terecht komt 
en de belangen van het kind daarin. Dit betekent dat specifieke eigenschappen van de wensouders, 
die ook – maar zeker niet uitsluitend – kunnen samenhangen met een handicap, de 
toegankelijkheid van dergelijke vruchtbaarheidstechnieken kunnen bepalen. Hiertoe zal een 
interpretatieve verklaring bij dit onderdeel van artikel 25 worden afgelegd bij bekrachtiging. Zoals 
in de toelichting bij het wetsvoorstel is aangegeven, zijn de aanspraken die verzekerden op grond 
van het Nederlandse stelsel van sociale ziektekostenverzekeringen kunnen inroepen wettelijk 
verankerd. De regering wordt geadviseerd door de het College voor zorgverzekeringen over het 
verzekerde pakket, en maakt daarbij budgettaire afwegingen. Niet alles wat mogelijk is in de 
gezondheidszorg kan ook in het pakket worden opgenomen.  
18
