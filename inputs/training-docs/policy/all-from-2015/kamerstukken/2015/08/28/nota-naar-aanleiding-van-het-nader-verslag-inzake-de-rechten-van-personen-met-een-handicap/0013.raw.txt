De leden van de fractie van de PvdA vragen hoe de Kamer wordt geïnformeerd over het bestuurlijk 
overleg en over de voortgang van de implementatie van het verdrag. De leden van de fractie van 
de SP vragen of de regering bereid is om de verslagen van het bestuurlijk overleg openbaar te 
maken, zodat de Kamer haar controlerende functie kan uitoefenen op de gemaakte afspraken en 
het implementatieproces van het verdrag. In het kader van de controlerende functie verzoeken 
deze leden de regering ook de Kamer periodiek te informeren over gemaakte afspraken en 
uitvoering van het verdrag. 
 
De regering acht het van belang om uw Kamer jaarlijks over de voortgang te informeren. En 
uiteraard ten tijde van de rapportage over de voortgang aan het VN-comité twee jaar na ratificatie 
en op andere momenten als er zaken met betrekking tot de voortgang te melden zijn. Hierover zal 
uw Kamer per brief worden geïnformeerd door de staatssecretaris van VWS als coördinerend 
bewindspersoon. Hierbij kan gedacht worden aan activiteiten en resultaten van het platform en 
belangwekkende zaken uit het bestuurlijk overleg. Aangezien verslagen persoonlijke 
beleidsopvattingen van ambtenaren en de externe deelnemers aan het overleg bevatten die niet 
van te voren op de hoogte zijn gesteld van eventuele openbaarmaking, is het staande praktijk in 
het verkeer met uw Kamer dat deze niet worden toegezonden. Omdat de regering echter zo 
maximaal mogelijke transparantie wil betrachten zullen deze, indien de Kamer dat zou wensen, ter 
vertrouwelijke inzage bij de griffie worden gelegd. 
  
De leden van de fractie van de PvdA constateren dat er drie onderdelen gefinancierd worden door 
het ministerie van Volksgezondheid, Welzijn en Sport, te weten: (1) de inrichting, exploitatie en 
activiteiten van het platform inclusie, (2) de monitoring door het College van de Rechten van de 
Mens en (3) de activiteiten in het kader van bewustwording. Deze leden vragen of nader kan 
worden aangegeven om welke bedragen het gaat per activiteit en op basis waarvan het benodigde 
budget is vastgesteld. Zo willen deze leden weten welke middelen worden vrijgemaakt voor de 
publiekscampagne en welke middelen specifiek voor de uitvoering van de af te spreken ‘pledges’ en 
waar in de begroting middelen ter beschikking worden gesteld. De leden van de fractie van de 
ChristenUnie zouden graag de meerjarenbegroting van het plan van aanpak willen zien en willen 
weten hoeveel middelen er op korte en lange termijn gereserveerd zijn voor het verwezenlijken 
van de inclusieve samenleving. 
 
De regering begrijpt de behoefte van deze leden om meer inzicht te krijgen in de middelen voor de 
activiteiten van het platform, de monitoring door het College voor de rechten van de mens en de 
activiteiten in het kader van de bewustwording. De kosten van de monitoring door het College van 
de rechten van de mens voor dit jaar en volgend jaar bedragen per jaar circa € 0,5 miljoen. Voor 
de overige kosten waar de leden naar vragen kan de regering helaas niet meer melden dan dat het 
proces van uitwerking van het op 12 juni aan de Tweede Kamer toegezonden plan van aanpak en – 
aan de hand daarvan – oordeelsvorming over de daarvoor benodigde middelen gaande is. De aan 
te stellen kwartiermaker zal hierin een belangrijke rol spelen. Zodra daarover meer duidelijkheid 
bestaat, zal uw Kamer uiteraard worden geïnformeerd.  
 
De leden van de fractie van de SP willen weten wie precies de coördinatie en de juridische 
verantwoordelijkheid draagt, indien een claim wordt ingediend als niet aan het verdrag wordt 
voldaan. 
 
Nadat het verdrag is geratificeerd ligt de “verzekerende rol” van de uitvoering van het verdrag bij 
de overheid. De Staat is partij bij het verdrag en daarmee juridisch gebonden aan de 
verplichtingen die volgen uit het verdrag. De coördinerende rol ligt bij de Staatssecretaris van 
VWS. 
Op landelijk niveau wordt een coördinatiepunt ingericht waarin de Staatssecretaris van VWS in zijn 
coördinerende rol en de voor de diverse onderwerpen verantwoordelijke andere bewindspersonen 
samen met vertegenwoordigers van cliënten, werkgevers en gemeenten het proces beschouwen en 
mogelijkheden van landelijke stimulansen bespreekt, in gevallen waarin bepaalde onderwerpen op 
lokaal of sectoraal niveau onvoldoende worden opgepakt. 
 
13
