De verplichting om redelijke aanpassingen te treffen, is geen zelfstandig mensenrecht. Het kan 
noodzakelijk zijn in een concrete situatie redelijke aanpassingen te treffen om te voorkomen dat 
het recht op gelijke behandeling in die concrete situatie wordt geschonden. Hierbij gaat het om 
noodzakelijke en passende wijzigingen, en aanpassingen die geen disproportionele of 
onevenredige, of onnodige last opleggen.  
Een en ander is ook verwoord in de bestaande wetgeving. In artikel 2 van de Wgbh/cz is de 
verplichting tot het treffen van doeltreffende aanpassingen opgenomen.  
 
In de nota naar aanleiding van het verslag bij de goedkeuringswet is opgemerkt dat met de 
uitbreiding van de Wgbh/cz tot het terrein van goederen en diensten in de Nederlandse wetgeving 
nieuwe rechten en verplichtingen ontstaan, nu artikel 2 van de Wgbh/cz verplicht tot het treffen 
van doeltreffende en passende aanpassingen, tenzij deze onevenredig belastend zijn. Die vorm van 
regulering is als zodanig niet nieuw; zij bestaat reeds op andere terreinen maar wordt nu 
aangevuld met het terrein van het aanbod van goederen en diensten. Via de uitvoeringswet wordt 
de verplichting uit het verdrag om redelijke aanpassingen te treffen geïmplementeerd door de 
Wgbh/cz uit te breiden tot het terrein goederen en diensten. De implementatie van deze 
verdragsbepaling wordt via deze uitvoeringswet ook uitdrukkelijk aan de wetgever voorgelegd. 
 
De leden van de fractie van de VVD vragen de regering voorbeelden te geven van situaties die wel 
of niet onevenredig belastend zijn in de zin van artikel 2 van de Wgbh/cz. 
 
Alvorens in te gaan op voorbeelden van doeltreffende aanpassingen die wel of niet onevenredig 
belastend zijn, het volgende. 
 
De in artikel 2 van de Wgbh/cz opgenomen verplichtingen om doeltreffende aanpassingen te 
verrichten komt voort uit de verplichting tot het treffen van redelijke aanpassingen uit het verdrag. 
Artikel 2 van de Wgbh/cz bepaalt dat men verplicht is een doeltreffende aanpassing te verrichten, 
tenzij deze onevenredig belastend is. 
Het verzoek om een doeltreffende aanpassing te verrichten kan spelen in heel verschillende 
situaties. Een verzoek om een doeltreffende aanpassing dient in ieder individueel geval beoordeeld 
te worden. Als in een bepaald geval een bepaalde doeltreffende aanpassing is verricht, betekent 
dat niet dat men enkel om die reden een soortgelijke aanpassing in een ander geval kan verlangen.  
 
Ten aanzien van de onevenredige belasting het volgende. Of er sprake is van een onevenredige 
belasting hangt af van de omstandigheden van het geval. Het houdt een weging in van enerzijds de 
belangen van de persoon met de handicap en anderzijds de belangen van de betrokken organisatie 
of onderneming. Bij die afweging zal rekening worden gehouden onder meer met de volgende in de 
memorie van toelichting van de uitvoeringswet genoemde factoren: 
−de omvang en de middelen van de organisatie of onderneming,  
−de geraamde kosten,  
−het belang van de aanpassing voor de desbetreffende persoon met de handicap,  
−de operationele en technische haalbaarheid van de aanpassing, en 
−de vraag of de betrokken aanpassing onuitvoerbaar of onveilig is. 
Als er sprake is van een onevenredige belasting, dan kan de aanpassing dus achterwege blijven.  
 
Voorbeelden van gevallen die wel of niet onevenredig belastend zijn, zijn de volgende. 
1. Iemand die slecht ter been is moet om een kapperszaak binnen te gaan twee treden op. Als 
betrokkene als doeltreffende aanpassing van de kapper vraagt om een lift aan te brengen, zal die 
lift naar mag worden aangenomen voor de kapper een onevenredige belasting vormen. Indien 
betrokkene de kapper vraagt om een handje te worden geholpen of om een loopplank neer te 
leggen, zal dat, afgezien van bijzondere omstandigheden, geen onevenredige belasting vormen.  
2. Iemand met een rolstoel kan niet zelfstandig een restaurant binnen gaan doordat er drie treden 
voor de ingang liggen en de deur ook smal is. In dat geval kan een doeltreffende aanpassing zijn 
dat een werknemer van dat restaurant op verzoek van deze persoon hem een handje helpt bij het 
binnengaan. Naar mag worden aangenomen, is deze aanpassing niet onevenredig belastend. 
Indien het verzoek is om de entree van het restaurant te veranderen waar een verbouwing voor 
nodig is, dan zal er sprake zijn van een onevenredige belasting.
