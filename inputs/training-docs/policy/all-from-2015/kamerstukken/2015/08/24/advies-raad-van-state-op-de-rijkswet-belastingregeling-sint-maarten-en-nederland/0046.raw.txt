MEMORIE VAN TOELICHTING 
I ALGEMEEN 
1.0 Inleiding 
Tussen de landen van het Koninkrijk is sinds 1965 de Belastingregeling voor het Koninkrijk 
(hierna: BRK) van toepassing om dubbele belasting te vermijden en het ontgaan van belasting te 
voorkomen. Deze regeling geldt dus in de onderlinge verhouding tussen Nederland en Sint Maarten, 
maar geldt evenzeer voor de andere relaties tussen de landen van het Koninkrijk. In de jaren na 
inwerkingtreding is de BRK verschillende keren aangepast, maar dat kan niet verhullen dat deze 
multilaterale regeling steeds verder is af komen te liggen van internationaal gebruikelijke bepalingen 
zoals met name neergelegd in het OESO-modelverdrag1 en het verdragsbeleid van beide landen. Ook 
sluit de BRK minder goed aan bij de omstandigheid dat sinds de staatkundige hervorming van 10 
oktober 2010 vijf verschillende fiscale stelsels bestaan binnen het Koninkrijk2. 
In november 2009 is op ambtelijk niveau tussen vertegenwoordigers van Nederland, Aruba, Curagao 
en Sint Maarten voor het eerst gesproken over vervanging van de BRK3. Tijdens die gesprekken is 
gebleken dat alle landen binnen het Koninkrijk de voorkeur geven aan bilaterale regelingen ter 
vermijding van dubbele belasting in plaats van één multilaterale regeling, zoals de BRK. Vanuit 
Nederlands perspectief zal de BRK worden opgevolgd door drie bilaterale regelingen4 (tussen twee 
landen binnen het Koninkrijk) die de vorm krijgen van een rijkswet omdat het regelingen betreffen die 
gelden binnen het Koninkrijk. Daarnaast kunnen de andere landen van het Koninkrijk onderling 
bilaterale regelingen overeenkomen. De inhoud van deze rijkswetten zal door middel van 
besprekingen tussen de verschillende landsoverheden tot stand moeten worden gebracht. Daar waar 
geen bilaterale regeling tot stand is gebracht, blijft de multilaterale BRK gelden. Als tussen alle landen 
binnen het Koninkrijk nieuwe bilaterale regelingen of eenzijdige regelingen ter vermijding van dubbele 
belasting gelden kan de BRK uiteindelijk vervallen. Op dit punt kan ook worden gewezen op de 
toelichting bij het wetsvoorstel dat heeft geleid tot de Rijkswet aanpassing rijkswetten aan de 
oprichting van de nieuwe landen5. 
Bij het vormgeven van de onderhavige rijkswet is ervoor gekozen zoveel mogelijk aansluiting te 
zoeken bij dé door het Koninkrijk der Nederlanden gesloten belastingverdragen. Hiermee wordt" 
1 Onder het OESO-modelverdrag wordt verstaan het periodiek geactualiseerde modelbelastingverdrag zoals dat wordt 
gepubliceerd door de Organisatie voor Economische Samenwerking en Ontwikkeling. De meest recente volledige versie van het 
modelverdrag dateert van juli 2010 en is laatstelijk op 15 juli 2014 gewijzigd. 
2 In de nieuwe staatkundige verhouding per 10 oktober 2010 gelden binnen het Koninkrijk der Nederlanden vijf fiscale stelsels. 
Cura9ao en Sint Maarten hebben elk het belastingstelsel van de Nederlandse Antillen overgenomen en hebben dat sindsdien 
naar eigen inzicht hervormd. Aruba heeft zijn eigen fiscale stelsel. Tot slot kent het land Nederland twee fiscale stelsels: het 
stelsel van toepassing in het Europese deel van Nederland en dat van toepassing in het Caribische deel van Nederland 
(Bonaire, Sint Eustatius en Saba, hierna: de BES eilanden). 
3 Dit is gebeurd tijdens de Koninkrijksconferentie over Fiscale Zaken, georganiseerd in Aruba op 19 en 20 november 2009. 
4 Deze drie rijkswetten zullen gelden in de verhouding tussen Nederland en Aruba, tussen Nederland en Curasao en tussen 
Nederland en Sint Maarten. 
5 Kamerstukken II 2009/10, 32 186 (R 1901), nr. 3.
