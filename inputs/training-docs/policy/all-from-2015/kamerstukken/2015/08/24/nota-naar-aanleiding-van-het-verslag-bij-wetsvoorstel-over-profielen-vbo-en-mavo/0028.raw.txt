De doorlopende leerlijnen zijn geborgd doordat de brede profielvakken, beter dan de 
huidige afdelingsvakken, aansluiten op de opleidingsdomeinen in het mbo. 
Het beroepsgerichte examenprogramma in het vmbo wordt (naast het profielvak) voor de 
helft gevuld met beroepsgerichte keuzevakken, die kunnen voorzien in de 
‘maatwerkbehoefte’ van de leerling en de regio. Beroepsgerichte keuzevakken moeten 
altijd in samenwerking met een mbo-opleiding en (een) regionale arbeidsmarktpartij(en) 
worden ontwikkeld. Dit bevordert de aansluiting en doorstroom.  
Op termijn moeten specialistische, verdiepende keuzevakken vrijstellingen op het mbo 
kunnen opleveren. Dit is interessant in het geval dat er een verdergaande integratie van 
leerlijnen gewenst is, zoals bijvoorbeeld binnen de doorlopende leerroutes vmbo-mbo 
(vakmanschap- en technologieroute) het geval kan zijn. 
Inmiddels constateer ik dat in steeds meer regio’s vmbo-scholen en mbo-instellingen in 
gesprek gaan om hun aanbod op elkaar af te stemmen. Door afspraken te maken over 
beroepsgerichte keuzevakken in de regio krijgen mbo-instellingen meer zicht op de 
vooropleiding die potentiële deelnemers hebben gevolgd. 
 
Tevens merken de genoemde leden op dat de leerlingen van het vmbo al in een vroeg 
stadium een keuze moeten maken voor profielen. Kan de regering toelichten in hoeverre 
leerlingen op deze leeftijd al in staat zijn om goed te overzien wat de keuze voor een 
bepaald profiel betekent voor het verdere vervolg van hun opleiding en toekomstige 
baan? 
Een belangrijke vernieuwing betreft de versterkte inzet op loopbaanoriëntatie- en 
begeleiding binnen de beroepsgerichte examenprogramma’s. Scholen kunnen hun 
leerlingen bij het maken van een keuze helpen door ze vanaf het eerste leerjaar hiervoor 
een structurele ondersteuning te bieden. Er zijn diverse initiatieven die scholen hierbij 
kunnen inzetten, zoals VMBO On Stage, Skills Talents en vmbo Carrousel. 
De betrokkenheid van het bedrijfsleven bij lob is essentieel, ook in de onderbouw, omdat 
leerlingen alleen keuzes kunnen maken als zij zich tijdig bewust zijn van actuele 
ontwikkelingen en toekomstige mogelijkheden op de arbeidsmarkt. Samen met VNO-NCW 
en MKB-Nederland wordt momenteel gewerkt aan een aanpak om de betrokkenheid van 
het bedrijfsleven bij lob tot stand te brengen. Overigens is die betrokkenheid niet enkel 
gericht op de beroepsgerichte leerwegen, ook de theoretische leerweg wordt hierin 
meegenomen. 
 
In hoeverre is het mogelijk te switchen als blijkt dat je profiel toch niet overeenkomt met 
je beroepswens, ook in het geval je later liever iets anders zou willen worden dan het 
profiel dat je hebt gekozen. In hoeverre beperkt de keuze voor een profiel de doorstroom 
naar het mbo, zo vragen de leden van de CDA-fractie. Ook de leden van de VVD-fractie 
vragen hoe de regering denkt te ondervangen dat een vroege specifieke keuze niet tot 
problemen leidt bij de latere studiekeuze bij een vervolgopleiding. 
Door de veranderingen in de beroepsgerichte examenprogramma’s in het vmbo krijgen 
leerlingen meer mogelijkheden om te leren wat echt aansluit bij hun interesses en 
vaardigheden én krijgen ze meer zicht op de arbeidsmarkt. Als blijkt dat het gekozen 
profiel toch niet past, is het binnen veel vmbo-scholen mogelijk om, tenminste gedurende 
het derde leerjaar, over te stappen naar een ander profiel. 
 W10336.NAV 
28
