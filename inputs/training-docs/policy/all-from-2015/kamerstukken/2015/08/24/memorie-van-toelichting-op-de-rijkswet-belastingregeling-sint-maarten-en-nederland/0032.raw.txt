32 
 
hebben. De beperking van het heffingsrecht voor het bronland tot 15 procent geldt dus niet voor a-
periodieke uitkeringen, zoals bij afkoop het geval is. 
 Doordat als gevolg van de getroffen regeling een verschuiving van heffingsrechten van het 
woonland naar het bronland kan plaatsvinden ten opzichte van de in de BRK opgenomen regels, is bij 
wijze van overgangsmaatregel voorzien in eerbiedigende werking voor bestaande gevallen. Deze 
overgangsregeling is opgenomen in artikel 29 en heeft betrekking op personen die op het tijdstip 
waarop het onderhavige voorstel van wet bij koninklijke boodschap is ingediend reeds inwoner waren 
van Sint Maarten of Nederland en die op dat tijdstip reeds pensioeninkomen uit Nederland 
onderscheidenlijk Sint Maarten genoten. 
Hierbij wordt nog opgemerkt dat sinds 1 januari 2015 de fiscale facilitering in Nederland beperkt is 
tot een pensioen dat betrekking heeft op het (arbeids-) inkomen tot € 100.000. Voor het inkomensdeel 
boven € 100.000 bestaat er geen recht op premie-aftrek en geldt de omkeerregel niet zodat de 
belastingheffing over een pensioen  niet kan worden uitgesteld tot de uitkeringsfase. Wel is fiscaal de 
mogelijkheid gecreëerd om een zogenoemd nettopensioen of  nettolijfrente af te sluiten waarbij de 
opbouw en uitkering niet in de Nederlandse belastingheffing wordt betrokken (artikel 5.16,  
respectievelijk artikel 5.17 van de Wet IB 2001). Op deze inkomensvoorzieningen rust dus in beginsel 
(dat wil zeggen: bij een juiste uitvoering van de daarvoor geldende regels) geen fiscale claim. De 
(beperkte) heffingsbevoegdheid voor de bronstaat met betrekking tot pensioenen en lijfrenten die in 
dit artikel is opgenomen, geldt hiervoor daarom niet. Het heffingsrecht over de uitkeringen volgens 
een nettopensioen of nettolijfrente van een inwoner van Sint Maarten is dus volgens het eerste lid 
toegewezen aan Sint Maarten. Deze mogelijke woonstaatheffing over niet gefaciliteerde 
nettopensioenen en nettolijfrenten kan worden voorkomen door deze inkomensvoorzieningen bij 
emigratie zonder fiscale gevolgen te laten vrijvallen zoals geregeld in artikel 5.17e, vijfde lid, 
onderdeel a, respectievelijk artikel 5.16c, zevende lid, van de Wet IB 2001. Daarom is er geen 
aanleiding gevonden voor het treffen van een hierop gerichte regeling in de onderhavige Rijkswet.  
Het vierde lid regelt wanneer een land kan worden aangemerkt als het bronland van een 
pensioen,  andere soortgelijke beloning of een lijfrente. Het bronland is het land dat fiscale facilitering 
heeft verleend bij de toekenning en opbouw ervan. Bepaald is voorts dat de overdracht van 
pensioenrechten naar een pensioenfonds of verzekeringsmaatschappij gevestigd in het andere land of 
in een derde land, geen afbreuk doet aan het heffingsrecht van het hiervoor omschreven bronland.  
In het vijfde lid is bepaald dat de bevoegde autoriteiten van de landen in onderling overleg 
uitvoeringsvoorschriften kunnen vaststellen met het oog op de toepassing van de in het derde lid 
bedoelde bronlandheffing. 
In het zesde lid zijn voor beide landen definities van de uitdrukking ”lijfrente” neergelegd. Voor 
Nederland sluit deze definitie aan bij de lijfrenten die in de Wet IB 2001 belastbaar zijn als inkomen uit 
werk en woning (box 1). Voor de goede orde wordt opgemerkt dat de per 1 januari 2015 
geïntroduceerde “nettolijfrente” niet valt onder deze definitie aangezien de uitkeringen uit hoofde 
daarvan niet belast zijn in box 1. De heffingsbevoegdheid over inkomsten uit een dergelijke 
nettolijfrente is toegewezen aan het woonland op grond van de bepaling over overige inkomsten 
(artikel 20, eerste lid).
