Overigens is het zo dat scholen in het schooljaar van invoering van de nieuwe 
beroepsgerichte examenprogramma’s (en de jaren daarna) ook gebruik kunnen maken 
van beroepsgerichte keuzevakken die in aanloop naar de invoering zijn ontwikkeld door 
de sectorvernieuwingscommissies en door de pilotscholen. 
 
Is er al een concept van deze AMvB, waarin de kwaliteitscriteria voor de beroepsgerichte 
keuzevakken worden vastgelegd, dat aan de Kamer toegezonden kan worden, zo vragen 
de leden van de SP-fractie. Deze leden stellen eenzelfde vraag ten aanzien van de AMvB 
waarin de profielvakken worden vastgesteld. 
Beide onderwerpen worden opgenomen in dezelfde AMvB, een wijziging van onder andere 
het Inrichtingsbesluit WVO. De betreffende AMvB is op dit moment in voorbereiding en 
kan nog niet aan de Kamer worden toegezonden. Op deze AMvB is een nahangprocedure 
van toepassing. De AMvB zal te zijner tijd, voorafgaand aan de inwerkingtreding daarvan, 
op grond van het bij het onderhavige wetsvoorstel voorgestelde artikel 121, tweede lid, 
van de WVO, aan beide Kamers der Staten Generaal worden gezonden. 
 
Nu is het zo dat schoolexamens vóór de centraal examens afgenomen moeten worden. 
Met de invoering van de profielen kan het voor scholen organisatorisch en didactisch 
wenselijk zijn om de beroepsgerichte examens eerder af te nemen dan de schoolexamens 
van de keuzevakken. Blijft de regering aan de eis vasthouden dat schoolexamens eerder 
afgenomen moeten worden? Welke argumenten liggen hieraan ten grondslag, zo vragen 
de leden van de SP-fractie? 
Ja, er wordt vastgehouden aan de eis dat de schoolexamens over één en hetzelfde vak 
eerder afgenomen moeten worden dan het centraal examen over datzelfde vak. Zo wordt 
voorkomen dat de beoordeling van de schoolexamens over een bepaald vak kan worden 
beïnvloed door een slecht gemaakt centraal examen over datzelfde vak.  
In de huidige systematiek bestaat het beroepsgerichte examenprogramma uit één 
ondeelbaar geheel: het afdelingsvak of het intra- of intersectorale programma. In de 
nieuwe situatie is dat anders. Het beroepsgerichte examenprogramma omvat in de 
nieuwe systematiek meerdere, afzonderlijke vakken: het profielvak en de beroepsgerichte 
keuzevakken. Deze kunnen ten opzichte van elkaar in een willekeurige volgorde worden 
afgesloten. 
De beroepsgerichte keuzevakken worden (uitsluitend) met schoolexamens afgerond; het 
profielvak wordt afgesloten met een cspe. Als over het profielvak ook een schoolexamen 
wordt afgenomen, dan moet dit schoolexamen afgenomen worden voorafgaand aan het 
cspe. 
 
Kan de regering onderbouwen dat beroepsgerichte vakken de garantie geven voor een 
gevarieerd en divers aanbod, zo vragen de leden van de SP-fractie? 
De brede profielvakken (zoals Produceren, installeren en energie) combineren 
verschillende van de huidige afdelingen en/of differentiaties tot één vak. Het specifieker 
maken van het beroepsgerichte examenprogramma kan door het profielvak aan te vullen 
met verdiepende beroepsgerichte keuzevakken. Ook is het mogelijk om het 
beroepsgerichte examenprogramma juist te verbreden door voor verbredende 
beroepsgerichte keuzevakken te kiezen. 
 
 W10336.NAV
