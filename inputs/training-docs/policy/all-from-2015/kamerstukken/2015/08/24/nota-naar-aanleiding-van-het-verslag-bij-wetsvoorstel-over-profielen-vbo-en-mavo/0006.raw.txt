De brede profielvakken zijn geschikt voor brede groepen leerlingen. Juist met het oog op 
krimp is dit belangrijk om een veelzijdig aanbod operationeel te kunnen houden.  
De aansluiting op het vervolgonderwijs en de arbeidsmarkt wordt verbeterd doordat de 
profielen duidelijk aansluiten op de mbo-domeinen. Voor een specifiek overzicht van de 
aansluiting van de vmbo-profielen op de opleidingsdomeinen in het mbo verwijs ik naar 
mijn brief van 15 december 2014 aan de voorzitter van uw Kamer, met als titel 
‘Fundamenteel vmbo’ (Kamerstukken II 2014/15, 30 079, nr. 52). Ook de 
kwalificatiedossiers in het mbo zijn grondig herzien. Bij de totstandkoming zijn mbo-
docenten via diverse klankbordgroepen betrokken geweest. De aansluiting op de regio 
wordt bevorderd doordat beroepsgerichte keuzevakken in het vmbo in samenwerking met 
mbo-opleidingen en een of meer regionale arbeidsmarktpartijen moeten worden 
ontwikkeld.  
De beroepsgerichte keuzevakken bieden mogelijkheden tot aantrekkelijk maatwerk voor 
leerlingen. Overigens gaat de vernieuwing veel verder dan het samenvoegen van vakken. 
Ook de inhoud van de beroepsgerichte examenprogramma’s is grondig vernieuwd. Het 
samenvoegen van de huidige programma’s tot profielen is een belangrijke stap in het 
proces om te komen tot een toekomstbestendig vmbo. 
 
2. Achtergrond 
 
2.1 Huidige inrichting van het vmbo-onderwijs 
 
De leden van de SP-fractie vragen of de regering van mening is dat het voorbereidend 
beroepsonderwijs en de mavo twee totaal verschillende schoolsoorten zijn die samen zijn 
gevoegd in het vmbo, waardoor ‘het vmbo’ een herkenbaarheidsprobleem heeft. Wat is 
de onderbouwing van de regering dat er nog steeds krampachtig aan “het vmbo” 
vastgehouden wordt? Is het niet zo dat het vmbo niet alleen voorbereidt op het 
middelbaar beroepsonderwijs, maar dat de theoretische leerweg ook voorbereidt op de 
havo? 
Ja, het is zo dat de theoretische leerweg ook voorbereidt op het havo. Tegelijkertijd is het 
zo dat het merendeel van de leerlingen (meer dan 80 procent) uit de theoretische 
leerweg naar het mbo doorstroomt; ongeveer 18 procent stroomt door naar het havo. 
Voorbereidend beroepsonderwijs en mavo zijn twee verschillende schoolsoorten met 
grotendeels hetzelfde einddoel: voorbereiden op de doorstroom naar het mbo. In die zin 
verbinden de leerwegen van het vmbo deze twee schoolsoorten. Met dit wetsvoorstel 
wordt de herkenbaarheid van het vmbo verbeterd, juist door de beroepsgerichte vakken 
te bundelen tot herkenbare stromen.  
Het beeld dat krampachtig aan ‘het vmbo’ wordt vastgehouden, deelt de regering niet. 
Met de verschillende leerwegen in het vmbo kunnen scholen leerlingen met uiteenlopende 
leerstijlen voorbereiden op het vervolgonderwijs. 
 
De regering constateert terecht dat de leerlingaantallen in de basisberoepsgerichte 
leerweg dalen. Bedoelt de regering hiermee dat deze leerlingen steeds meer doorstromen 
naar het mbo of daadwerkelijk naar een hoger niveau in het vmbo? 
Hiermee wordt bedoeld dat het absolute aantal leerlingen in de basisberoepsgerichte 
leerweg sinds 2008 daalt (zie ook figuur 1 van de bijlage bij deze nota naar aanleiding 
 W10336.NAV 
6
