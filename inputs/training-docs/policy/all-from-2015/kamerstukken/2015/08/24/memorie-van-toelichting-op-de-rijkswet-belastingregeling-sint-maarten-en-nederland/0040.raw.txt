40 
 
nodig. Wel blijven de gronden voor weigering van informatie, zoals gemeld in het vierde lid, van 
toepassing. 
Voorts verduidelijkt het zesde lid dat het enkele feit dat informatie in het bezit is van bijvoorbeeld 
een bank, een andere financiële instelling of een zaakwaarnemer, geen reden mag zijn voor het 
aangezochte land om de gevraagde informatie niet te verstrekken aan het verzoekende land. 
In het zevende lid is - op verzoek van Nederland - de mogelijkheid opgenomen om informatie uit 
te wisselen voor de toepassing van de Nederlandse inkomensgerelateerde regelingen, waarvan de 
handhaving is opgedragen aan de Nederlandse Belastingdienst. Deze regelingen betreffen in het 
bijzonder toeslagen waarvan de hoogte afhankelijk is van het belastbare inkomen of vermogen van de 
persoon die aanspraak maakt op deze toeslagen. Op grond van deze bepalingen kan informatie dus 
ook aan Sint Maarten worden gevraagd als zij alleen dient voor de vaststelling en toewijzing van de 
hiervoor bedoelde toeslagen. Eveneens is in dit lid vastgelegd dat uitwisseling van informatie ook van 
toepassing is op de premies die worden geheven volgens het socialezekerheidsstelsel van een land. 
Dit is in overeenstemming met de ter zake in artikel 44 van de BRK opgenomen bepaling. 
 
II.26 Bijstand bij invordering (artikel 26) 
In de bepalingen van dit artikel is een regeling inzake wederzijdse bijstand bij invordering van 
belastingvorderingen opgenomen. Deze bepaling is vrijwel geheel in overeenstemming met de ter 
zake in het OESO-modelverdrag opgenomen bepaling. 
 In het negende lid is - in aansluiting bij artikel 25, zevende lid - de reikwijdte van onderhavige 
bepaling tevens uitgebreid naar bijstand bij invordering van de inkomensafhankelijke regelingen en 
van de premies die worden geheven volgens het socialezekerheidsstelsel van een land. 
 
II.27 Woonplaats Gevolmachtigde Minister (artikel 27) 
Artikel 27 behelst een specifieke regeling voor de Gevolmachtigde Minister van Sint Maarten en is 
ontleend aan artikel 45 van de BRK. De Gevolmachtigde Minister heeft de algemene leiding van het 
Kabinet van Sint Maarten, dat de officiële vertegenwoordiging is van de Sint Maartense regering in 
Nederland. De Gevolmachtigde Minister van Sint Maarten is tevens lid van de Ministerraad van het 
Koninkrijk.  
In het eerste lid is geregeld dat met betrekking tot de Nederlandse loon- en inkomstenbelasting de 
Gevolmachtigde Minister van Sint Maarten geacht wordt inwoner te zijn van Sint Maarten. Hiermee 
wordt bereikt dat Sint Maarten in beginsel het uitsluitende heffingsrecht behoudt over de inkomsten 
die de Gevolmachtigde Minister uit hoofde van deze functie geniet. 
In het tweede lid is bepaald dat in onderling overleg door de Ministers van Financiën van beide 
landen kan worden bepaald dat het eerste lid ook van toepassing is ten aanzien van 
plaatsvervangers van de Gevolmachtigde Minister of met hen gelijk te stellen personen. 
 
II.28 Woonplaatsfictie ter zake van Nederlandse schenk- en erfbelasting (artikel 28)
