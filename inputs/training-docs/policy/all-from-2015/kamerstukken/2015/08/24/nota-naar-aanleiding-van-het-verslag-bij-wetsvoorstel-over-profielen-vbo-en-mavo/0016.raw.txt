In hoeverre kan verdere deskundigheidsbevordering, ook voor de beroepsgerichte 
vakken, onderdeel worden van het lerarenregister? In hoeverre zijn docentenstages bij 
het regionaal bedrijfsleven hier ook onderdeel van, zo willen de leden weten. 
Het lijkt mij logisch dat het lerarenregister een rol kan spelen bij de verdere 
deskundigheidsbevordering voor wat betreft het registreren of erkennen van het na- of 
bijscholingsaanbod voor de beroepsgerichte vakken en docentenstages in het regionaal 
bedrijfsleven. Het enige voorbehoud hierbij, is dat het lerarenregister eerst wettelijk 
geborgd moet worden en dat het de beroepsgroep zelf is die invulling geeft aan welk 
scholingsaanbod in het register wordt opgenomen en hoe de registratie verloopt. 
 
In de huidige situatie is wiskunde verplicht bij de keuze voor de sector Landbouw. Wordt 
in het nieuwe profiel Groen wiskunde ook een verplicht vak voor alle richtingen? Ook nu 
er een verplicht vak rekenen is ingevoerd, zo vragen zij. 
Ja, de algemeen vormende vakken in het profieldeel bij het profiel Groen blijven gelijk 
aan de ‘sectorvakken’ in de huidige sector landbouw: wiskunde en, ter keuze van de 
leerling, biologie of natuur- en scheikunde I. Wiskunde blijft daarmee een verplicht vak in 
het profiel Groen. 
 
De leden van de PvdA-fractie merken op dat voor goed vmbo-onderwijs, vmbo-docenten, 
die voldoende voeling hebben met de actuele beroepspraktijk op de werkvloer van de 
bedrijven, een voorwaarde vormen. Het is niet vanzelfsprekend dat de lerarenopleidingen 
en de nascholing voor docenten daarin voorzien. Wat gaat de regering doen om op dit 
punt onderwijspersoneel verder te professionaliseren, zo vragen de leden. 
In het sectorakkoord dat ik heb afgesloten met de VO-raad, is opgenomen dat alle 
docenten hun kennis van de actuele beroepspraktijk aantoonbaar bijhouden. Via 
afspraken in het Techniekpact wordt onder andere zorg gedragen voor docentenstages. 
Bij de ondersteuning van de invoering van de profielen zijn ook de koepelorganisaties 
VNO-NCW en MKB-Nederland betrokken. Met hen ben ik onder andere in gesprek hoe we 
deze verbinding op regionaal niveau kunnen faciliteren en borgen. 
 
Voorts merken de leden op dat de eindtermen voor de profielvakken centraal worden 
vastgesteld; het profielvak wordt afgesloten met een centraal examen en kan 
voorafgaand daaraan worden getoetst met een schoolexamen. De beroepsgerichte 
keuzevakken worden afgesloten met een schoolexamen. De leden vinden het belangrijk 
dat eindtermen zeker bij het beroepsonderwijs goed aansluiten op de actuele 
beroepspraktijk. Dit betekent dat deze eindtermen niet een starheid mogen kennen, die 
het onderwijs laat ontaarden tot teaching to the test, maar flexibel kunnen inspelen op 
veranderingen in de beroepspraktijk. Op welke wijzen voorziet het wetsvoorstel in deze 
flexibiliteit? 
De grootste flexibiliteit die dit wetsvoorstel introduceert, zit in de beroepsgerichte 
keuzevakken. Scholen kunnen samen met het vervolgonderwijs en het bedrijfsleven 
nieuwe beroepsgerichte keuzevakken ontwikkelen, met meerwaarde voor de regio. De 
procedure wordt zo ingericht dat nieuwe beroepsgerichte keuzevakken binnen een jaar 
kunnen worden aangemeld, ontwikkeld, getoetst aan kwaliteitscriteria en geregistreerd, 
om vervolgens aan leerlingen aangeboden te kunnen worden. Scholen kunnen jaarlijks 
starten met nieuw aanbod van beroepsgerichte keuzevakken. 
 W10336.NAV 
16
