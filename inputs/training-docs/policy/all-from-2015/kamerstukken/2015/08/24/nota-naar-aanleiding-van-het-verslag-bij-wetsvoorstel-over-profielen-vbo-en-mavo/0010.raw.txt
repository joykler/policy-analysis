arbeidsmarkt naar maatwerk buiten de ‘vaste’ pakketten om. Kan de regering nader 
toelichten wat de reden is dat scholen onvoldoende hierop kunnen inspringen, zo vragen 
deze leden. 
De reden dat scholen hier onvoldoende op kunnen inspringen, is dat de huidige structuur 
van de beroepsgerichte examenprogramma’s niet flexibel genoeg is om binnen een korte 
tijd het aanbod echt te vernieuwen. Vernieuwen kent een doorlooptijd van meerdere 
jaren. Met de nieuwe beroepsgerichte keuzevakken, als onderdeel van een beroepsgericht 
examenprogramma, kan sneller worden ingesprongen op veranderingen. De procedure 
wordt zo ingericht dat nieuwe beroepsgerichte keuzevakken binnen een jaar kunnen 
worden aangemeld, ontwikkeld, getoetst aan kwaliteitscriteria en geregistreerd, om 
vervolgens aan leerlingen aangeboden te kunnen worden.  
 
De leden lezen voorts dat het op termijn onbetaalbaar is om het huidige palet van 
beroepsgerichte examenprogramma’s te organiseren. Zij vragen de regering deze 
opmerking cijfermatig te onderbouwen rekening houdend met de regionale verschillen 
wat betreft de daling van leerlingenaantallen. 
Het aantal vbo-afdelingen bouwtechniek in Nederland met 10 of meer leerlingen is tussen 
2010 en 2014 afgenomen van 155 naar 90, het aantal afdelingen metaaltechniek van 114 
naar 70, het aantal afdelingen elektrotechniek van 101 naar 62, het aantal afdelingen 
voertuigentechniek van 99 naar 71 en het aantal afdelingen installatietechniek van 15 
naar 11. Afdelingen met minder dan 10 leerlingen zijn nauwelijks in stand te houden. Uit 
dit beeld van de sector techniek kan worden opgemaakt dat het aanbod landelijk gezien 
verschraalt, waardoor leerlingen in de regio niet altijd meer het beroepsgerichte 
examenprogramma kunnen volgen dat zij willen volgen. 
De regering doet dit najaar onderzoek naar de regionale gevolgen van leerlingendaling in 
het vmbo. 
 
De leden van de SGP-fractie constateren dat de regering in de wet de structuur van het 
voorbereidend beroepsonderwijs en middelbaar algemeen vormend onderwijs laat 
bestaan, terwijl in de praktijk en in de toelichting wordt uitgegaan van het voorbereidend 
middelbaar beroepsonderwijs met structuur van de onderscheiden leerwegen. Deze leden 
vragen waarom de regering de vernieuwing niet aangrijpt om te werken aan een 
eenduidiger regeling. 
Recentelijk heeft de Onderwijsraad een advies uitgebracht over de clustering van de 
leerwegen in het vmbo tot een leerweg voor vakmanschap en een leerweg genaamd 
mavo. 
In antwoord op een eerdere vraag van de leden van de ChristenUnie-fractie heb ik 
aangegeven dat ik voornemens ben om dit najaar te reageren op het advies van de 
Onderwijsraad. Hierbij ga ik ook nader in op de structuur van de leerwegen in het vmbo. 
 
De leden van genoemde fractie vragen een reactie van de regering op de situatie dat 
bepaalde scholen zich uitdrukkelijk positioneren als school voor mavo. In hoeverre is het 
wenselijk dat de wet hiervoor een aangrijpingspunt blijft bieden, zo vragen zij.  
In de wet zijn het voorbereidend beroepsonderwijs en het mavo als aparte schoolsoorten 
benoemd. Scholen mogen zich als mavo profileren en vooralsnog blijft dat zo. Ik heb 
geen wetsvoorstel in voorbereiding dat zich richt op aanpassingen in dit onderscheid. 
 W10336.NAV 
10
