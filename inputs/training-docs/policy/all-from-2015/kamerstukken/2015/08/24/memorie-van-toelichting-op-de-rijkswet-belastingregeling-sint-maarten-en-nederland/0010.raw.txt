10 
 
Het derde lid bevat een opsomming van de Nederlandse en Sint Maartense belastingen waarop 
de regeling van toepassing is. Voor Nederland zijn zowel de belastingen opgenomen die van 
toepassing zijn in het Europese deel van Nederland als de belastingen die worden geheven in 
Caribisch Nederland. Voor het Europese deel van Nederland is naast de inkomstenbelasting, 
loonbelasting, vennootschapsbelasting en de dividendbelasting het aandeel van de regering in de 
nettowinsten behaald met de exploitatie van natuurlijke rijkdommen geheven krachtens de 
Mijnbouwwet genoemd. Hiermee wordt zeker gesteld dat met betrekking tot het “winstaandeel” een 
beroep kan worden gedaan op de bepaling ter vermijding van dubbele belasting. Wat betreft de Sint 
Maartense belastingen zij opgemerkt dat de genoemde dividendbelasting op dit moment nog niet in 
werking is getreden. 
In overeenstemming met het OESO-modelverdrag bepaalt het vierde lid dat de regeling ook van 
toepassing is op alle gelijke of in wezen gelijksoortige belastingen die na de datum van 
inwerkingtreding van de regeling naast of in de plaats van de in het derde lid opgesomde belastingen 
worden geheven, alsmede op andere belastingen waarop het eerste en tweede lid van artikel 2 van 
de regeling van toepassing zijn en die een van de landen in de toekomst zou kunnen gaan heffen. De 
bevoegde autoriteiten van de beide landen zijn gehouden om elkaar te informeren over wezenlijke 
wijzigingen in hun belastingwetgeving. Met het oog op de toepassing van deze rijkswet kunnen zij 
hierover met elkaar in overleg treden.  
 
HOOFDSTUK II BEGRIPSOMSCHRIJVINGEN 
 
II.3 Algemene begripsomschrijvingen (artikel 3) 
Artikel 3 bevat definities voor uitdrukkingen die in de regeling voorkomen. 
Volgens artikel 3, eerste lid, onderdeel a, van de regeling wordt onder de uitdrukkingen “een land” 
en “het andere land” afhankelijk van de context verstaan Nederland of Sint Maarten. 
Vervolgens omschrijft onderdeel b de uitdrukking “Nederland”. Volgens deze bepaling wordt 
daaronder verstaan zowel het in Europa gelegen deel van Nederland als het in het Caribische gebied 
gelegen deel van het land Nederland, bestaande uit Bonaire, Sint Eustatius en Saba.Onderdeel c 
definieert het land Sint Maarten. Bij deze onderdelen is aangesloten bij de in de Nederlandse 
belastingverdragen gehanteerde definities. 
Voor de algemene uitdrukkingen gedefinieerd in het eerste lid, onderdelen e tot en met k, is 
aangesloten bij de definities van het OESO-modelverdrag, met dien verstande dat de in artikel 3, 
eerste lid, onderdeel g, van het OESO-modelverdrag opgenomen omschrijving van de uitdrukking 
“onderdaan” ontbreekt omdat dit criterium in zijn algemeenheid in de relatie tussen Nederland en Sint 
Maarten geen onderscheidende betekenis heeft (behoudens in het geval van rechtspersonen die 
volgens het recht van een land zijn opgericht; hiermee wordt rekening gehouden in artikel 23 dat 
betrekking heeft op non-discriminatie) en dat in onderdeel j de uitdrukking “pensioenfonds” is 
gedefinieerd. Deze definitie is van belang voor de in artikel 10, derde lid, onderdeel c, opgenomen 
uitsluitende woonlandheffing voor dividenden die door pensioenfondsen worden ontvangen. Er is 
gekozen voor een ruime definitie die aansluit bij de algemene karakteristieken van pensioenfondsen.
