De nieuwe regelgeving geeft scholen veel mogelijkheden om het aanbod beter regionaal 
af te stemmen. Zijn er voorbeelden of best practices van scholen die dit nu al doen en 
welke voordelen dit heeft opgeleverd? Wat gebeurt er als scholen dit niet doen, zo vraagt 
de VVD-fractie?  
In de huidige pilots hebben enkele scholen nieuwe beroepsgerichte keuzevakken 
ontwikkeld samen met mbo-instellingen en bedrijven in de regio. Voor het 
vervolgonderwijs heeft dit als voordelen dat gestuurd kan worden op de kennis en 
vaardigheden van mogelijke nieuwe deelnemers. Op die manier worden scholen en mbo-
instellingen gezamenlijk verantwoordelijk voor het goed voorbereid zijn van leerlingen op 
de vervolgopleiding en krijgen mbo-instellingen meer zicht op de instroom. Voor de 
leerlingen kan dit betekenen dat ze bewuster kunnen kiezen voor een vervolgopleiding. 
Afhankelijk van de locatie waar een beroepsgericht keuzevak wordt onderwezen, kan dit 
ook betekenen dat de leerling al kennis maakt met het mbo, waardoor de overstap naar 
het vervolgonderwijs als minder groot wordt ervaren. Verdiepende beroepsgerichte 
keuzevakken kunnen (op termijn) bij verwante doorstroom wellicht ook een vrijstelling 
voor de leerling opleveren. 
Een laatste voordeel is dat het beroepsonderwijs meer regionaal kan worden ingekleurd, 
zodat er uiteindelijk een betere aansluiting bij de regionale arbeidsmarkt kan worden 
gevonden. 
De scholen die geen eigen beroepsgerichte keuzevakken ontwikkelen kunnen gebruik 
maken van de beroepsgerichte keuzevakken die op landelijk niveau of door andere 
scholen zijn ontwikkeld. 
 
De leden van de VVD-fractie vragen voorts waarom de regering ervoor gekozen heeft om 
deze afstemming niet als verplichting in de wet op te nemen? 
Het is niet nodig een verplichting in de wet op te nemen omdat scholen, instellingen en 
bedrijfsleven al enthousiast reageren op de mogelijkheden die de beroepsgerichte 
keuzevakken bieden voor regionale inkleuring. Zo zijn, ook buiten de pilots om, diverse 
scholen nu reeds gestart om, samen met instellingen en bedrijven, beroepsgerichte 
keuzevakken te ontwikkelen die betekenisvol zijn voor de regio en voor de doorstroom 
van leerlingen.  
 
Voor de nieuwe keuzevakken worden kwaliteitscriteria ontwikkeld die bij AMvB zullen 
worden vastgesteld. In hoeverre wordt deze AMvB voorgehangen in de Kamer, zo vragen 
de leden van de VVD-fractie? 
Op deze AMvB is de voorwaardelijke delegatiebepaling van het voorgestelde artikel 121, 
tweede lid, van de WVO van toepassing. Ook op grond van de huidige wet geldt voor een 
AMvB op grond van artikel 10b, tiende lid, of 10d, tiende lid, van de WVO, al eenzelfde 
voorwaardelijke delegatiebepaling. De AMvB zal, voordat deze in werking treedt, aan 
beide Kamers der Staten Generaal worden toegezonden in het kader van deze 
“nahangprocedure”. 
 
Wat de leden van de VVD-fractie betreft zou een kwaliteitscriterium in ieder geval moeten 
zijn dat het keuzevak in samenspraak met het relevante mbo en het (regionale) 
bedrijfsleven ontwikkeld zou moeten zijn. Indien een school een keuzevak zelf heeft 
ontwikkeld, kunnen andere scholen hier dan ook gebruik van maken, zo vragen zij. 
 W10336.NAV 
34
