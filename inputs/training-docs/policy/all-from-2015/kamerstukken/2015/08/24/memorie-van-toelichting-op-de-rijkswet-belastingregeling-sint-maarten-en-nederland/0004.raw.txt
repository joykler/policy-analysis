4 
 
de toepassing van een deelnemingsvrijstelling geheven bronheffing niet kan worden verrekend in het 
woonland.  
Het onverkort afzien van bronheffing over deelnemingsdividenden kan evenwel oneigenlijk 
gebruik daarvan in de hand werken. Daarom zijn voor toepassing van de uitsluitende woonlandheffing 
nadere eisen gesteld aan het lichaam dat de dividenden ontvangt. Met het oog op de rechtszekerheid 
en uitvoerbaarheid zijn de gevallen die voor de uitsluitende woonlandheffing in aanmerking komen 
concreet omschreven in een Limitation on Benefit- clausule (hierna: LOB-bepaling). Daarbij is 
aansluiting gezocht bij de belastingverdragen die Nederland recent heeft gesloten en die een 
dergelijke LOB-bepaling ook bevatten. Een LOB-bepaling is - kort gezegd - een bepaling die tot doel 
heeft de toegang tot een verdrag dan wel tot specifieke verdragsvoordelen uitsluitend te verlenen aan 
bepaalde kwalificerende personen. In de onderhavige regeling is bij het vormgeven van de 
categorieën kwalificerende personen een onderscheid beoogd tussen dividenden die worden 
uitgekeerd binnen een ondernemingstructuur en dividenden die worden uitgekeerd in een 
beleggingstructuur om recht te doen aan het hiervoor beschreven uitgangspunt om (economische) 
dubbele belasting binnen ondernemingstructuren zoveel mogelijk te voorkomen. Het is echter 
denkbaar dat door de gekozen vormgeving niet in alle deelnemingssituaties aanspraak kan worden 
gemaakt op een vrijstelling van bronheffing op dividenden, terwijl er onder de huidige BRK wel 
aanspraak kon worden gemaakt op een verlaagde bronheffing. Bij wijze van overgangsmaatregel is 
daarom voorzien in een tijdelijke regeling voor situaties waarin (nog) niet volledig aan de gestelde 
eisen wordt voldaan. Voor die situaties geldt tot uiterlijk eind 2019 een bronheffing op 
deelnemingsdividenden van 5 procent.  
Voor overige dividenden is in beginsel een bronheffing van ten hoogste 15 procent 
overeengekomen, zij het dat op dit punt nog een afwijkende regeling is getroffen voor dividenden die 
betrekking hebben op van het ene land naar het andere land geëmigreerde aandeelhouders met een 
aanmerkelijk belang (aanmerkelijkbelangvoorbehoud). Daarnaast is bepaald dat de hiervoor 
besproken vrijstelling van bronheffing geen afbreuk doet aan de bevoegdheid van Nederland om op 
dividenden vanuit Caribisch Nederland naar Sint Maarten 5 procent opbrengstbelasting in te houden, 
omdat de opbrengstbelasting (samen met de vastgoedbelasting) een vervanging vormt van een 
traditionele winstbelasting en deze heffing aan de bron aldus niet resulteert in dubbele (economische) 
belasting zoals hiervoor is beschreven. Op beide punten wordt in het artikelsgewijze deel van deze 
toelichting (bij artikel 10) nader ingegaan.  
 
I.2.2 Het voorkomen van oneigenlijk gebruik van de regeling 
De beschikbaarheid van een vrijstelling van bronheffing over deelnemingsdividenden is voor 
belastingplichtigen een belangrijk onderdeel van de regeling. Zoals in paragraaf I.2.1 is beschreven is 
in de regeling een LOB-bepaling opgenomen die oneigenlijk gebruik van de vrijstelling van bronheffing 
over deelnemingsdividenden beoogt te voorkomen. Voorts is in artikel 22 bepaald dat de regeling de 
toepassing van nationaalrechtelijke antimisbruikleerstukken en -regels in zijn algemeenheid niet 
beperkt. Vanuit Nederlands perspectief heeft dit zowel gevolgen voor toepassing van het algemene 
leerstuk van “fraus legis” (wetsontduiking), als voor toepassing van wettelijke antimisbruikregels, zoals
