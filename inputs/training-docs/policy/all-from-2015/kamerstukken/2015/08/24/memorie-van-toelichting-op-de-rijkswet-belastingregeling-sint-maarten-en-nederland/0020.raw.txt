20 
 
bepaling van de regeling vallen, de laatstbedoelde bepaling voor gaat.  
 
II.8 Zee- en luchtvaart (artikel 8) 
Artikel 8 bevat bijzondere bepalingen voor de verdeling van heffingsrechten over winsten uit 
internationale lucht- en scheepvaartactiviteiten en is, behoudens een toegevoegd vijfde lid, in 
overeenstemming met artikel 8 van het OESO-modelverdrag. 
Het eerste lid bepaalt dat de winst behaald met de exploitatie van schepen en luchtvaartuigen in 
het internationale verkeer ter belastingheffing is toegewezen aan het land waar de werkelijke leiding 
van de (vervoers-) onderneming zich bevindt.  
Het tweede lid bepaalt in welk land een scheepvaartonderneming is gevestigd als de plaats van 
de werkelijke leiding zich aan boord van een schip bevindt; aangesloten wordt dan bij de plaats van de 
thuishaven van dat schip of bij het woonland van de exploitant. 
Ingevolge het derde lid geldt het bepaalde in het eerste lid tevens voor winst verkregen uit de 
exploitatie van schepen en vliegtuigen in het internationale verkeer door middel van participatie in een 
poolovereenkomst en deelname in een gemeenschappelijk bedrijf of internationaal opererend 
agentschap.  
In het vierde lid is vastgelegd dat de bepalingen van dit artikel tevens van toepassing zijn op 
belastingen die worden geheven over de bruto ontvangsten (omzet) uit passagiers- en vrachtvervoer 
in het internationale verkeer. Hiermee wordt beoogd zeker te stellen dat dergelijke belastingen die 
door het andere land worden geheven binnen de reikwijdte van deze regeling vallen. 
Het vijfde lid bevestigt, in lijn met de Nederlandse inzet zoals beschreven in onderdeel 2.6.5. van 
de NFV 2011, in het bijzonder de Nederlandse heffingsrechten over de winsten van de KLM, ongeacht 
de fiscale vestigingsplaats van de KLM NV of van de door de KLM-organisatie gedreven internationale 
luchtvaartonderneming. 
 
II.9 Gelieerde ondernemingen (artikel 9) 
Artikel 9 stemt overeen met het OESO-modelverdrag en bevat het zogenoemde “arm’s length”-
beginsel voor grensoverschrijdende transacties tussen gelieerde ondernemingen. Dit “arm’s length”-
beginsel heeft als uitgangspunt dat gelieerde ondernemingen transacties dienen aan te gaan tegen 
voorwaarden die niet afwijken van transacties die ongelieerde ondernemingen onder dezelfde 
omstandigheden zouden zijn aangegaan (als er wel afwijkingen zijn, kan er een correctie 
plaatsvinden). Bij de bepaling of hiervan sprake is, gelden als leidraad de door de OESO opgestelde 
“Transfer pricing guidelines for multinational enterprises and tax administrations” en de administratieve 
praktijken van de landen.  
Het eerste lid bevat de bepaling dat ingeval tussen gelieerde ondernemingen in hun 
handelsbetrekkingen of financiële betrekkingen voorwaarden worden overeengekomen die afwijken 
van die welke tussen niet gelieerde ondernemingen zouden worden overeengekomen, de winst die 
één van de gelieerde ondernemingen ten gevolge van die afwijkende voorwaarden niet heeft behaald, 
in de winst van die onderneming mag worden begrepen en dienovereenkomstig mag worden belast.
