14 
 
 Eerste situatie: Er is sprake van een inkomensbestanddeel dat afkomstig is uit een van de landen 
en toevloeit aan een entiteit die in het andere land is gevestigd. Volgens de nationale wetgeving van 
het andere land wordt de entiteit als fiscaal transparant aangemerkt (d.w.z. de entiteit wordt zelf niet in 
de belastingheffing betrokken). Het inkomensbestanddeel wordt gezien als inkomen van de 
deelnemers in de entiteit. Indien de deelnemers in de entiteit inwoner zijn van het andere land en voor 
dat inkomen in dat land in de belastingheffing worden betrokken, past het bronland de regeling toe als 
ware het inkomensbestanddeel van de deelnemers zelve. Daarbij is dus niet van belang hoe het 
bronland de entiteit kwalificeert. Ook als de entiteit volgens de nationale wetgeving van het bronland 
als niet fiscaal transparant worden aangemerkt, gaat het bronland in een dergelijke situatie uit van de 
toegang van de deelnemers tot toepassing van de regeling. 
 Tweede situatie: Er is sprake van een inkomensbestanddeel dat afkomstig is uit een land en 
toevloeit aan een entiteit die in het andere land is gevestigd en daar aan de belastingheffing is 
onderworpen. Volgens de nationale wetgeving van het andere land wordt de entiteit als niet fiscaal 
transparant aangemerkt (de entiteit wordt zelf in de belastingheffing betrokken). Volgens de nationale 
wetgeving van het bronland is de entiteit fiscaal transparant. In dit geval kan door de entiteit zelf een 
beroep worden gedaan op toepassing van de regeling omdat de entiteit in het andere land op de 
normale wijze in de belastingheffing wordt betrokken en inwoner is als bedoeld in artikel 4 (afgezien 
van eventueel een uitsluiting volgens artikel 1). 
 Derde situatie: Er is sprake van een inkomensbestanddeel dat afkomstig is uit een van de landen 
en toevloeit aan een entiteit die in een derde land is gevestigd en waarin inwoners van het andere 
land deelnemen. Volgens de nationale wetgeving van het andere land wordt de entiteit als fiscaal 
transparant aangemerkt. Het inkomensbestanddeel wordt gezien als inkomen van de deelnemers in 
de entiteit. Indien de deelnemers in de entiteit, die inwoner zijn van het andere land, voor dat inkomen 
in dat land in de belastingheffing worden betrokken, past het bronland de regeling toe als ware het 
bestanddeel rechtstreeks aan de deelnemer in de entiteit uitgekeerd. Daarbij is niet van belang hoe 
het bronland de entiteit in het derde land kwalificeert. 
 Vierde situatie: Er is sprake van een inkomensbestanddeel dat afkomstig is uit een van de landen 
en toevloeit aan een entiteit die in een derde land is gevestigd. Volgens de nationale wetgeving van 
het andere land wordt de entiteit als niet fiscaal transparant aangemerkt (de entiteit wordt zelf in de 
belastingheffing betrokken). Op het inkomensbestanddeel hoeft de regeling niet te worden toegepast. 
Voorbeeld: Natuurlijk persoon Z woont in Sint Maarten. Z neemt deel in entiteit Y welke is opgericht en 
gevestigd in een derde land. Via de entiteit verkrijgt Z dividenden uit Nederland van BV X. Volgens de 
fiscale wetgeving van Sint Maarten is Y niet fiscaal transparant; volgens de Nederlandse fiscale 
wetgeving wel. Het dividend dat afkomstig is uit Nederland wordt bij de natuurlijke persoon Z in Sint 
Maarten niet in de belastingheffing betrokken. Ook de entiteit wordt niet in Sint Maarten voor de 
dividenden in de heffing betrokken omdat de entiteit naar het recht van Sint Maarten niet in Sint 
Maarten is gevestigd. De entiteit is met andere woorden geen inwoner van een van de landen voor 
toepassing van de regeling en er is geen sprake van inkomen dat aan een inwoner van Sint Maarten 
kan worden toegerekend. Nederland wordt op grond van de bepaling niet beperkt in het heffingsrecht.
