18 
 
“verbonden onderneming” is aangesloten bij het in artikel 17a, onderdeel f, Wet VPB  1969, 
gehanteerde begrip “verbonden lichaam”, dat in artikel 10a, vierde lid, van die wet, is gedefinieerd, 
Daarentegen is volgens artikel 9, eerste lid, van “gelieerdheid” sprake indien a) een onderneming van 
een land onmiddellijk of middellijk deelneemt aan de leiding van, aan het toezicht op dan wel in het 
kapitaal van een onderneming van het andere land, of b) dezelfde personen onmiddellijk of middellijk 
deelnemen aan de leiding van, aan het toezicht op dan wel in het kapitaal van een onderneming van 
een land en een onderneming van het andere land. Daarbij is geheel aangesloten bij het 
overeenkomstige artikel 9 van het OESO-modelverdrag. 
Het achtste lid geeft, conform het OESO-modelverdrag, een opsomming van activiteiten waarbij 
geen vaste inrichting aanwezig wordt geacht.  
Vervolgens geeft het negende lid een uitbreiding van het begrip “vaste inrichting” voor de situatie 
waarin een persoon – niet zijnde een onafhankelijke vertegenwoordiger – voor een onderneming in 
het andere land werkzaam is, conform artikel 5, vijfde lid, OESO-modelverdrag.  
In het tiende en elfde lid zijn regelingen opgenomen die bepalen dat activiteiten van 
onafhankelijke vertegenwoordigers geen vaste inrichting vormen, respectievelijk dat het beheersen 
van een dochtervennootschap in het andere land niet op zichzelf leidt tot het constateren van een 
vaste inrichting in dat land. Deze zijn conform de laatste twee leden van artikel 5 van het OESO-
modelverdrag. 
 
HOOFDSTUK III BELASTINGHEFFING NAAR HET INKOMEN 
 
II.6 Inkomsten uit onroerende zaken (artikel 6) 
Dit artikel is gelijk aan het artikel betreffende inkomsten uit onroerende zaken in het OESO-
modelverdrag, behoudens het derde lid. 
In het eerste lid is overeenkomstig het OESO-modelverdrag bepaald dat inkomsten die een 
inwoner van een land verkrijgt uit onroerende zaken die in het andere land zijn gelegen, in dat andere 
land mogen worden belast.  
In het tweede lid is de uitdrukking ”onroerende zaken” gedefinieerd. Deze definitie sluit aan bij de 
definitie die is opgenomen in het OESO-modelverdrag. 
In het derde lid is bepaald dat exploratie- en exploitatierechten, met inbegrip van belangen bij 
dergelijke rechten, worden aangemerkt als onroerende zaken die zijn gelegen in het land op wiens 
zeebodem en de ondergrond daarvan deze rechten betrekking hebben. Hiermee wordt zeker gesteld 
dat inkomsten die uit dergelijke rechten worden verkregen en winst die wordt behaald met de 
vervreemding van dergelijke rechten, ter belastingheffing toekomen aan het bronland.  
In het vierde lid is bepaald dat de bepalingen van het eerste lid van toepassing zijn op inkomsten 
verkregen uit de rechtstreekse exploitatie, het verhuren of verpachten en elke andere vorm van 
exploitatie van onroerende zaken.  
In het vijfde lid is ten slotte bepaald dat dit artikel ook van toepassing is op inkomsten uit 
onroerende zaken van een onderneming.
