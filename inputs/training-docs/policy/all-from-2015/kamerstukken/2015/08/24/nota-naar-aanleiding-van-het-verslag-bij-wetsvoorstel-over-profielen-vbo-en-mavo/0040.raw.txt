differentiaties om. De nieuwe structuur moet het beste van twee werelden combineren: 
enerzijds vakgericht onderwijs, anderzijds oriëntatie of verbreding. 
 
5. Implementatie en overgangsregelingen 
 
De leden van de ChristenUnie-fractie vragen in lijn met de opmerkingen van de Raad van 
State waarom wordt gekozen voor een gespreide invoering. Wordt hiermee niet onnodig 
onduidelijkheid gecreëerd richting leerlingen en vervolgonderwijs? 
De keuze voor een gespreide invoering is gebaseerd op de ervaringen die met gespreide 
invoering zijn opgedaan bij de Tweede fase in het vwo en havo. Ook daar is destijds aan 
scholen de mogelijkheid geboden om zelf te kiezen in welk schooljaar de overstap naar de 
nieuwe systematiek werd gemaakt: het jaar van inwerkingtreding van de wet, of een jaar 
later. Er zijn destijds geen signalen binnengekomen dat dit richting leerlingen en 
vervolgonderwijs onduidelijkheden heeft gecreëerd. 
De vernieuwing en herstructurering van de beroepsgerichte examenprogramma’s is 
noodzakelijk. Deze onderwijsinnovatie vraagt om een herbezinning op het 
onderwijsaanbod van elke vmbo-schoollocatie met een beroepsgerichte bovenbouw. 
Scholen moeten voldoende tijd krijgen om zich daar op voor te bereiden. Uit de 
nulmeting blijkt dat het merendeel van de scholen de profielstructuur per augustus 2016 
wil invoeren. Scholen hebben echter behalve de invoering van nieuwe profielen ook te 
maken met andere ontwikkelingen, zoals het bieden van passend onderwijs en het 
verbeteren van de taal- en rekenprestaties. De regering hecht dan ook waarde aan 
ruimte voor de scholen om zelf te bepalen in welke van twee schooljaren ze starten met 
de invoering. Het artikelsgewijze deel van de memorie van toelichting gaat bij artikel I, 
onderdeel V (artikel 118w van de WVO), in op de gespreide invoering.  
 
Op welke manier kan het mbo zich aanpassen aan de tijdelijke situatie dat er 
verschillende inrichtingen van het vmbo-onderwijs zijn, zo vragen zij. 
Doordat het mbo betrokken is geweest bij de totstandkoming van de nieuwe 
beroepsgerichte examenprogramma’s, inclusief de indeling in de profielen, zal in ieder 
geval voor de toekomst de aansluiting van het vmbo op het mbo beter geborgd zijn. Deze 
borging wordt na 2016 regionaal gezien alleen nog maar verder versterkt, doordat 
regionale mbo-instellingen via de nieuw te ontwikkelen beroepsgerichte keuzevakken, 
constant betrokken kunnen blijven bij de vraag hoe vmbo-leerlingen het beste kunnen 
worden voorbereid op de mbo-vervolgopleidingen. 
Een overgangsperiode waarin leerlingen instromen in het mbo die op het vmbo zijn 
opgeleid vanuit zowel de huidige afdelingsstructuur als vanuit de nieuwe profielindeling, is 
onvermijdelijk. Mbo-instellingen zijn echter wel gewend aan instroom van deelnemers 
met diverse achtergronden, variërend van leerlingen van verschillende vmbo-scholen, 
leerwegen en vakkenpakketten tot en met volwassenen. 
In het communicatieplan voor de implementatie van de profielen zal ruimte worden 
ingebouwd voor de communicatie met mbo-instellingen over de nieuwe profielen en de 
overgangsperiode waarin er twee systemen naast elkaar functioneren.  
 
 W10336.NAV 
40
