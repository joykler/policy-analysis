8 
 
I.5 Koninkrijkspositie 
De regeling zal binnen het Koninkrijk uitsluitend gelden tussen de landen Nederland en Sint Maarten. 
Wat het land Nederland betreft, gaat het zowel om het Europese deel van Nederland als het 
Caribische deel van Nederland. Daarmee is rekening gehouden met de op 10 oktober 2010 
doorgevoerde staatkundige hervorming van het Koninkrijk, zoals ook beschreven in Bijlage III bij de 
NFV 2011. Zoals hierboven is opgemerkt is tussen Nederland en Curaçao reeds overeenstemming 
over de tekst van een bilaterale regeling. Deze regeling is inmiddels als voorstel van rijkswet  voor 
11
parlementaire  goedkeuring voorgelegd . Ter informatie wordt opgemerkt dat Nederland ook met 
Aruba werkt aan de totstandkoming van een bilaterale regeling ter vermijding van dubbele belasting. 
 
II ARTIKELSGEWIJZE TOELICHTING 
 
HOOFDSTUK I REIKWIJDTE VAN DE RIJKSWET 
 
II.0 Titel en preambule 
De regeling geldt voor belastingen naar het inkomen en, anders dan het OESO-modelverdrag, niet 
voor belastingen naar het vermogen. Sint Maarten kent evenals Nederland geen vermogensbelasting. 
Derhalve bestond er geen noodzaak om de reikwijdte van de regeling eveneens belastingen naar het 
vermogen te laten omvatten. 
 
II.1 Toepassingsbereik (artikel 1) 
Artikel 1 beschrijft de persoonlijke werkingssfeer van de regeling: de bepalingen van de regeling 
gelden alleen ten aanzien van personen die inwoner zijn van Sint Maarten of van Nederland of van 
beide landen. De uitdrukkingen “persoon” en “inwoner” worden vervolgens ieder afzonderlijk 
omschreven in artikel 3, eerste lid, onderdeel d, en artikel 4 van de regeling. De bepalingen van artikel 
25 (uitwisseling van informatie) en van artikel 26 (bijstand bij invordering) gelden overigens ook ten 
aanzien van personen die geen inwoner zijn voor de toepassing van de regeling. 
Ingevolge het tweede lid komen enkele in het land van vestiging van de (winst-) belastingheffing 
vrijgestelde lichamen niet in aanmerking voor bepaalde in de regeling opgenomen voordelen; kort 
gezegd voor de uit de artikelen 10, 11, 12, 13 en 20, eerste lid, voortvloeiende beperkingen van de 
heffingsrechten over inkomsten die afkomstig zijn uit het andere land dan het land van vestiging. Deze 
uitsluiting betreft in het geval van Sint Maarten stichtingen die overeenkomstig de statuten zijn 
ingericht als een stichting particulier fonds, en trusts die volgens artikel 2, eerste lid, onderdeel i, van 
de Landsverordening op de winstbelasting (hierna: de Landsverordening), van de winstbelasting zijn 
vrijgesteld, tenzij zij volgens artikel 1B van de Landsverordening zijn aangewezen als doelvermogens. 
Tevens is uitgesloten de Vrijgestelde Vennootschap als bedoeld in artikel 1A, eerste lid, onderdeel f, 
                                                           
11
 Kamerstukken II 2013/14, 33 955, nr. 2.
