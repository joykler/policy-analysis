De concept-modules zijn ontwikkeld in werkgroepen van sectorvernieuwingscommissies 
waarin onder anderen vmbo- en mbo-docenten zitting hadden. De werkgroepen kregen 
naast de feedback van het bedrijfsleven ook feedback van de algehele regiegroep 
vernieuwing beroepsgerichte examenprogramma’s vmbo en de sectorale 
vernieuwingscommissie in kwestie. Dat heeft eerst geleid tot concept-
examenprogramma’s voor elk van de nieuwe profielvakken. Naar aanleiding van 
opmerkingen uit de huidige pilots en uit een veldraadpleging over de syllabi 
(handleidingen voor docenten met beschrijvingen van de onderdelen in de centraal 
schriftelijke en praktische examens waar de leraar rekening mee moet houden), zijn de 
concept-examenprogramma’s verder bijgesteld. 
Het bedrijfsleven heeft op meerdere momenten, onder andere via sectorale 
adviesgroepen, advies uitgebracht over tussenproducten. Het vervolgonderwijs is bij de 
totstandkoming van de concept-examenprogramma’s betrokken doordat mbo-docenten 
deel uitmaakten van de verschillende werkgroepen en de regiegroep.  
Uiteindelijk worden de beroepsgerichte examenprogramma’s van de profielvakken, zoals 
die nu reeds in concept zijn vastgesteld ten behoeve van de pilotscholen, bij ministeriële 
regeling vastgesteld. 
Vanaf de start van het vernieuwingstraject zijn de concept-examenprogramma’s van de 
profielvakken openbaar toegankelijk via www.vernieuwingvmbo.nl. De definitieve 
beroepsgerichte examenprogramma’s worden opgenomen in de Regeling 
examenprogramma’s voortgezet onderwijs. 
 
De leden van de VVD-fractie lezen voorts dat de scholieren keuzevakken kunnen kiezen 
die gerelateerd zijn aan hun profielvak, maar dat dat niet per se hoeft. Betekent dit dat 
scholieren uit alle door de onderwijsinstelling aangeboden keuzevakken mogen kiezen? 
Zo nee, op basis waarvan kan een instelling deze keuzeruimte voor scholieren beperken? 
Is het voor scholieren ook mogelijk om een keuzevak bij een andere vmbo school te 
volgen? 
Ja, leerlingen mogen in principe uit alle door de onderwijsinstelling aangeboden 
keuzevakken kiezen. In de praktijk zal de feitelijke keuzeruimte voor de leerling 
afhankelijk zijn van zowel het aanbod van de school als de manier waarop de school dat 
aanbod kan organiseren. De school bepaalt dus uiteindelijk uit welke beroepsgerichte 
keuzevakken leerlingen kunnen kiezen. 
Hierbij kunnen scholen hun leerlingen bijvoorbeeld ook de mogelijkheid bieden om een 
beroepsgericht keuzevak aan een andere school te volgen. Het bevoegd gezag van een 
school kan zijn leerlingen op grond van een samenwerkingsovereenkomst als bedoeld in 
artikel 25a, derde lid, van de WVO in staat stellen om een deel van het 
onderwijsprogramma aan een andere school of aan een mbo-instelling te volgen. Het 
Besluit samenwerking VO-BVE, dat een nadere uitwerking van het genoemde artikel 25a 
vormt, voorziet in de mogelijkheid tot uitbesteding van leerlingen, als daarmee de inzet 
van onderwijsvoorzieningen doelmatiger wordt of als door die uitbesteding beter 
maatwerk, verrijking of verdieping aan de leerling kan worden geboden. 
 
De leden merken voorts op dat de eindtermen van de profielvakken centraal worden 
vastgesteld. Door wie gaat dit gebeuren en welke procedure hoort daarbij? 
 W10336.NAV
