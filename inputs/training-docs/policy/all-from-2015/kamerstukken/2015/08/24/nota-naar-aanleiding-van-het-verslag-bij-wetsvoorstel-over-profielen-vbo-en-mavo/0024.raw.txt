mbo. Dit komt ten goede aan doorlopende leerlijnen van de beroepsgerichte vakken in 
het vmbo naar opleidingen in het mbo. 
Als een leerling niet voor een techn(olog)isch profiel wil kiezen, en evenmin voor Zorg en 
welzijn, dan blijven er nog verschillende profielen over: Economie en ondernemen, 
Horeca, bakkerij en recreatie, Groen en Dienstverlening en producten. Bovendien is er via 
de beroepsgerichte keuzevakken volop ruimte voor maatwerktrajecten ter verdieping of 
juist verbreding van loopbaankeuzes. 
 
De leden van de D66-fractie vragen de regering toe te lichten hoe snel een 
onderwijsinstelling een nieuw keuzevak kan invoeren, dan wel een bestaand keuzevak 
kan schrappen. De leden vragen dit met het oog op de flexibiliteit van het systeem. Kan 
de regering toelichten welke mate van vrijheid en snelheid er is voor scholen om naar 
eigen inzicht keuzevakken aan te bieden. Op welke termijn moet bijvoorbeeld een 
dergelijk keuzevak uiterlijk af zijn zodat het voor het nieuwe schooljaar kan worden 
aangeboden, zo vragen deze leden. 
Zoals reeds aangegeven in antwoord op vragen van de leden van de PvdA-fractie en de 
SP-fractie kunnen nieuwe beroepsgerichte keuzevakken binnen een jaar worden 
aangemeld, ontwikkeld, getoetst aan kwaliteitscriteria en geregistreerd, om vervolgens 
aan leerlingen aangeboden te kunnen worden. Scholen kunnen dan jaarlijks starten met 
aanbod van nieuwe beroepsgerichte keuzevakken. 
Om in een volgend schooljaar een nieuw beroepsgericht keuzevak aan te kunnen bieden, 
moet het nieuwe beroepsgerichte keuzevak half september van het voorgaande jaar 
worden aangemeld. 
Wanneer de school een beroepsgericht keuzevak aanbiedt, dat nauwelijks wordt gekozen 
door leerlingen, dan kan de school er eenvoudig voor kiezen om na het afronden van een 
lopend cohort het desbetreffend beroepsgerichte keuzevak niet meer aan te bieden en te 
vervangen door andere beroepsgerichte keuzevakken. 
 
De leden van de ChristenUnie-fractie vragen op welke manier aansluiting met de 
regionale arbeidsmarkt wordt behouden, nu de huidige vier sectoren worden losgelaten. 
Het mbo en het bedrijfsleven kennen geen indeling in sectoren. Mbo-opleidingen zijn 
branche-gerelateerd. De beroepsgerichte profielvakken zijn in nauwe samenspraak met 
vmbo- en mbo-docenten en in afstemming met het bedrijfsleven ontwikkeld.  
De aansluiting met de (regionale) arbeidsmarkt wordt verbeterd doordat de brede 
profielvakken herkenbaarder aansluiten op de opleidingsdomeinen in het mbo, dan nu het 
geval is met de sectoren. De aansluiting wordt ook verbeterd doordat scholen met de 
geboden mogelijkheden voor regionale differentiatie van het aanbod via de 
beroepsgerichte keuzevakken direct de aansluiting op het regionale vervolgonderwijs en 
de regionale arbeidsmarkt kunnen verzorgen. 
Nieuwe beroepsgerichte keuzevakken in het vmbo moeten altijd in samenwerking met 
een mbo-opleiding en een of meerdere regionale arbeidsmarktpartijen worden 
ontwikkeld. Daardoor ontstaat er plaatselijk differentiatie in het aanbod, maar heeft het 
gevolgde programma een expliciete meerwaarde voor zowel de jongere als de 
arbeidsmarkt. 
 
 W10336.NAV
