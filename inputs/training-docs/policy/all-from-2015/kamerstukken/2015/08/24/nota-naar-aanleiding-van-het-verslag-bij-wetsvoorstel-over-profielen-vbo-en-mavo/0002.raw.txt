ALGEMEEN 
 
Tot mijn genoegen constateer ik dat de leden van de fracties van de VVD, de PvdA en de 
SGP met belangstelling kennisgenomen hebben en dat de leden van de SP-fractie, de 
CDA-fractie, de D66-fractie en de ChristenUnie-fractie kennisgenomen hebben van het 
voorliggende wetsvoorstel. 
 
De leden van de PvdA-fractie zien de jongeren in het vmbo als de denkende doeners die 
zich binnen een aantal jaren moeten ontwikkelen tot de vakmensen waar de Nederlandse 
economie grote behoefte aan heeft. Binnen ons onderwijs en in het vmbo in het bijzonder 
moeten wij, zo menen deze leden, zoeken naar een nieuwe balans tussen cognitieve en 
praktische vaardigheden. Deelt de regering deze analyse? Zo ja, hoe komt dit dan naar 
voren in dit wetsvoorstel, zo vragen zij. 
Ja, de regering deelt deze analyse. Binnen het vmbo gaat het altijd om een combinatie 
van denken en doen. Via dit wetsvoorstel stimuleer ik dan ook de ontwikkeling van dit 
vmbo-talent verder. Dit wetsvoorstel helpt een nieuwe generatie om zich te ontwikkelen 
tot de vakmensen waar de Nederlandse economie behoefte aan heeft. Ik maak dit 
mogelijk door de introductie van tien robuuste, brede, geactualiseerde profielvakken, die 
gecombineerd met de beroepsgerichte keuzevakken leiden tot een op de regio afgestemd 
aanbod. Hierdoor ontstaat in elke regio een herkenbaar onderwijsaanbod. 
Door de grote flexibiliteit van het nieuwe systeem wordt het mogelijk voor scholen om, 
samen met het regionale vervolgonderwijs en de arbeidsmarkt, nieuwe beroepsgerichte 
examen- en onderwijsprogramma’s te ontwikkelen. Scholen kunnen zich met behulp van 
hun profielen, en vooral ook de beroepsgerichte keuzevakken, goed profileren binnen hun 
eigen regio. Via de verplichte aandacht voor loopbaanoriëntatie en -begeleiding (lob) én 
de mogelijkheid tot verbreding of juist verdieping van het profiel wordt aan alle leerlingen 
een goede voorbereiding op hun toekomstige vakmanschap geboden. 
 
1. Inleiding 
 
De leden van de PvdA-fractie merken op dat de directe aanleiding van dit wetsvoorstel de 
veroudering (20 jaar) van de huidige beroepsgerichte examenprogramma’s is. Het vmbo 
ontleent zijn bestaansrecht vooral aan de perspectieven die het jongeren biedt op een 
baan als vakman of vakvrouw op de regionale arbeidsmarkt. Dit bestaansrecht is niet per 
se gediend met een wildgroei aan afdelingen en programma’s. Nu komt er per leerweg 
een aanbod van 10 bredere beroepsgerichte profielvakken, in plaats van de circa 35 
bestaande afdelingsvakken en intra- en intersectorale programma’s. Hiermee wordt de 
aansluiting op het mbo en de arbeidsmarkt verbeterd. Nu constateren de leden dat de 
meeste jongeren, die het vmbo hebben doorlopen, een baan zoeken en vinden binnen de 
eigen regio. Aansluiting op de arbeidsmarkt betekent voor deze jongeren dus meestal 
aansluiting op de regionale arbeidsmarkt. Zou het daarom verstandig zijn om ook de 
kerngemeente binnen een regio nog duidelijker in positie te brengen bij de keuzen die 
onderwijsinstellingen maken bij het aanbod van profielen en beroepsgerichte 
keuzevakken? Is het, met andere woorden, wel zo verstandig om scholen ook in 
aanmerking te laten komen voor bekostiging van nieuw onderwijsaanbod bij voldoende 
 W10336.NAV 
2
