activiteiten, maar uit een doorlopende reflectie op eigen handelingen en ervaringen, 
zodat kwaliteiten, motieven en netwerken ontdekt worden en er handvatten komen om 
de eigen (leer)loopbaan te sturen. Alhoewel het opnemen van bijvoorbeeld snuffelstages 
en gastlessen van werknemers uit het bedrijfsleven in het onderwijsprogramma een 
goede zaak is, biedt een enkele snuffelstage of gastles onvoldoende zicht op de diversiteit 
van beroepspraktijken. Ook ontstaat er zo onvoldoende zelfinzicht bij de leerling in de 
eigen interesses en kwaliteiten, en de passende opleidingen daarbij. 
De regering is het met deze leden eens dat een loopbaandossier geen ‘papieren tijger’ 
moet zijn, zeker niet voor praktijkleerlingen, maar dat is het ook niet. Een vergelijking 
met het opbouwen van een portfolio, waarmee in de creatieve vakken doorgaans wordt 
gewerkt, is meer op zijn plaats. Met het loopbaandossier toont de leerling aan 
systematisch met zijn loopbaan bezig te zijn. In het dossier verzamelt de leerling 
producten of opdrachten waar de leerling trots op is en indien van toepassing 
gespreksverslagen, gegevens van netwerkcontacten, een overzicht van de activiteiten in 
het kader van lob en informatie over potentiële vervolgopleidingen of beroepsbeelden. 
 
De regering noemt het loopbaandossier specifiek als een verplicht onderdeel in het 
beroepsgerichte examenprogramma. Is het waar dat dit dus niet geldt voor de 
theoretische leerweg, vragen de leden van de SP-fractie. De theoretische leerweg heeft 
immers geen beroepsgericht examenprogramma, zo merken deze leden op. 
Beroepsgerichte vakken maken geen vast onderdeel uit van de examenprogramma’s in 
de theoretische leerweg en kunnen daarmee enkel facultatief, in het vrije deel van het 
onderwijsprogramma, worden aangeboden. De verplichting van het inrichten van een 
loopbaandossier geldt vooralsnog dan ook niet voor de theoretische leerweg. De 
oriëntatie op studie en beroep en het reflecteren op de toekomst vormt overigens wel een 
verplicht onderdeel van het onderwijsprogramma van de theoretische leerweg. 
Desalniettemin zie ik op scholen die alle leerwegen van het vmbo aanbieden wel dat ook 
in de theoretische leerweg versterkt wordt ingezet op lob. Dat geldt ook in toenemende 
mate voor scholen die binnen het vmbo uitsluitend de theoretische leerweg aanbieden, 
zonder de beroepsgerichte leerwegen in huis te hebben. 
De regering stimuleert deze ontwikkelingen onder andere via het M-Techprogramma. Met 
dit programma wil ik bereiken dat er meer mavo-leerlingen doorstromen naar technische 
vervolgopleidingen op mbo 4-niveau. Scholen die aan het M-Techprogramma deelnemen, 
formuleren eigen ambities om dit te bereiken, waaronder ambities op het gebied van de 
aandacht voor technologie in lob. 
 
Als dit waar is, waarom heeft de regering dan deze keuze gemaakt? Is het juist voor deze 
groep ook niet wenselijk om zich te oriënteren op hun loopbaan, zo vragen de leden van 
de SP-fractie. 
Voorliggend wetsvoorstel betreft alleen de beroepsgerichte vakken, maar de regering is 
het met deze leden eens dat het inderdaad wenselijk is dat ook leerlingen buiten de 
beroepsgerichte leerwegen van het vmbo zich oriënteren op hun loopbaan. Daarom krijgt 
lob op alle niveaus van het voortgezet onderwijs groeiend aandacht, zo ook in de 
theoretische leerweg van het vmbo. 
 W10336.NAV 
8
