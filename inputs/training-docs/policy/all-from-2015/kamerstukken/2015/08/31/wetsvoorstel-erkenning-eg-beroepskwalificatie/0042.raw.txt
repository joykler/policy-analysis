gebruik gaan maken van de Europese beroepskaartprocedures, waarbij bevoegde autoriteiten 
verplicht gebruik maken van het IMI en beslistermijnen worden bekort ten opzichte van de 
beslistermijnen in de huidige procedures. Een en ander zal nader worden toegelicht  bij uitwerking 
van de Europese beroepskaartprocedures in lagere regelgeving, waartoe het onderhavig wetsvoorstel 
de grondslag biedt.   
 
Voor beroepsbeoefenaars wiens talenkennis wordt gecontroleerd kan een toename in administratieve 
lasten optreden als gevolg van dit wetsvoorstel. In die gevallen zal een beroepsbeoefenaar separaat 
van de erkenningsprocedure mogelijk documenten moeten overleggen om zijn talenkennis aan te 
tonen. Het wetsvoorstel biedt de mogelijkheid om deze taalcontrole te verrichten, maar verplicht dit 
niet. In hoeverre en voor hoeveel beroepsbeoefenaren van een toename van administratieve lasten 
sprake zal zijn, is daarom moeilijk te voorspellen. Naar verwachting zullen taalcontroles zich 
voornamelijk voordoen bij beroepen met implicaties voor de patiëntveiligheid. 
4.6 Overleg met het veld 
De departementen hebben gedurende dit traject de contacten met het eigen (beroeps)veld 
onderhouden. EP-Nuffic en de Samenwerkingsorganisatie Beroepsonderwijs Bedrijfsleven (SBB) zijn 
geraadpleegd vanwege hun huidige rol als nationaal contactpunt, en hun ervaring met de taken die 
het toekomstig assistentiecentrum zal moeten gaan uitvoeren. Uit deze overleggen zijn geen 
overwegende bezwaren tegen het voorliggende wetsvoorstel gebleken. 
4.7 Verwerking van persoonsgegevens 
4.7.1 Algemeen 
 
De verwerking van persoonsgegevens in kader van de richtlijn 2013/55 dient te geschieden 
overeenkomstig artikel 8 van het Handvest van de Grondrechten van de Europese Unie en Richtlijn 
nr. 95/46/EG van het Europees Parlement en de Raad van de Europese Unie betreffende de 
bescherming van natuurlijke personen in verband met de verwerking van persoonsgegevens en 
betreffende het vrije verkeer van die gegevens (PbEG L 281; privacyrichtlijn). De privacyrichtlijn is in 
Nederland geïmplementeerd in de Wet bescherming persoonsgegevens (Wbp). Relevant voor het 
toetsingskader zijn verder artikel 8 EVRM en artikel 10 van de Grondwet inzake de bescherming van 
de persoonlijke levenssfeer.  
Op basis van het wetsvoorstel vindt verwerking van persoonsgegevens plaats als bedoeld in artikel 1, 
onder b, van de Wbp. De verwerking geschiedt onder meer in het kader van de Europese 
beroepskaart (artikelen 30a en 30b van de Algemene wet), het waarschuwingsmechanisme 
(artikelen 31a en 31b van de Algemene wet) en informatie-uitwisseling in het kader van tijdelijke en 
incidentele dienstverrichting (artikel 30 van de Algemene wet, zie de artikelsgewijze toelichting voor 
de wijzigingen ten opzichte van het huidige artikel 30). 
 
Volgens artikel 8, tweede lid, EVRM wordt een inbreuk op de persoonlijke levenssfeer rechtens 
aanvaardbaar geacht indien deze een legitiem doel dient, de inbreuk bij wet wordt voorzien en de 
inbreuk noodzakelijk is in een democratische samenleving. In verband met het 
noodzakelijkheidsvereiste vervullen het dringend maatschappelijk belang en het 
proportionaliteitsvereiste een belangrijke functie. Het gerechtvaardigd doel van de verwerking van 
persoonsgegevens in onderhavig wetsvoorstel is gelegen in de bescherming van de gezondheid en de 
goede zeden alsmede in het beschermen van de rechten en vrijheden van anderen. Het uitwisselen 
van informatie met andere lidstaten over de straf- of tuchtrechtelijke achtergrond van een 
beroepsbeoefenaar of andere informatie die betrekking heeft op zijn beroepsuitoefening, geschiedt 
ter voorkoming dat burgers in de Europese Unie schade ondervinden van beroepsbeoefenaars die 
niet gerechtigd dan wel niet in staat zijn om hun beroepswerkzaamheden uit te oefenen.  
 
42 
 W10151.K-2
