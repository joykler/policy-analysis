gemeenschappelijk opleidingsbeginsel zal zijn vastgesteld. In artikel 30c wordt daarom voorzien in 
een grondslag voor het stellen van nadere regels. 
 
Onderdeel U, artikel 31 (Talenkennis) 
 
In artikel 31 wordt verduidelijkt dat de plicht om over de noodzakelijke talenkennis voor uitoefening 
van het gereglementeerd beroep te beschikken, ziet op alle migrerende beroepsbeoefenaars die in 
Nederland hun beroep wensen uit te oefenen. Hierbij is het irrelevant of sprake is van vestiging of 
van tijdelijke of incidentele dienstverrichting, al dan niet in een gereglementeerd beroep met 
implicaties voor de openbare veiligheid of de volksgezondheid.  
Tevens geldt de plicht zowel voor migrerende beroepsbeoefenaars die met gebruik van de Europese 
beroepskaart in Nederland willen werken, alsook voor migrerende beroepsbeoefenaars die gebruik 
maken van de huidige procedures van hoofdstuk 2 en hoofdstuk 3 van de Algemene wet. 
 
Daarnaast expliciteert het gewijzigde artikel 31 de mogelijkheid tot het eisen van taalcontroles en 
stelt hiervoor enkele criteria. Het huidige artikel 31 staat het afnemen van taaltoetsen toe op 
voorwaarde dat taaltoetsen niet systematisch of in gestandaardiseerde vorm worden toegepast en 
van geval tot geval wordt beoordeeld of en in hoeverre een taaltoets kan worden gevraagd. Ter 
implementatie van gewijzigd artikel 53 van de richtlijn wordt artikel 31 als volgt gewijzigd. 
Systematische en gestandaardiseerde taalcontroles zullen voortaan zijn toegestaan voor beroepen 
die implicaties hebben voor de veiligheid van patiënten. Dit betekent een verruiming ten opzichte 
van de mogelijkheid tot taalcontroles op basis van de oorspronkelijke richtlijn. Tegelijkertijd wordt 
ten aanzien van alle andere gereglementeerde beroepen de mogelijkheid tot taalcontroles 
verscherpt. Voor die beroepen moet nog steeds van geval tot geval worden beoordeeld of een 
taalcontrole kan worden gevraagd, maar is op grond van het gewijzigde artikel 53 een geëxpliciteerd 
vereiste daarbij dat slechts kan worden overgegaan tot een controle indien sprake is van ernstige en 
concrete twijfel over de talenkennis van de beroepsbeoefenaar. Een taalcontrole dient altijd 
evenredig te zijn aan de uit te oefenen beroepswerkzaamheden. 
 
Onderdeel V, artikelen 31a, 31b en 31c (Waarschuwingsmechanisme)   
 
Artikel 31a (Waarschuwingsmechanisme bij beroepsverbod) 
Een waarschuwingsmechanisme wordt ingevoerd waarmee lidstaten elkaar informeren over 
beroepsbeoefenaars die in een lidstaat een verbod of beperking opgelegd hebben gekregen op de 
uitoefening van een gereglementeerd beroep (artikel 56 bis van de gewijzigde richtlijn). Op grond 
van het voorgestelde artikel 31a, eerste lid, dient de Minister die het aangaat binnen drie dagen een 
waarschuwing aan te maken in het IMI indien in Nederland een verbod of een beperking is opgelegd 
op de uitoefening van beroepswerkzaamheden in de sectorale beroepen (met uitzondering van de 
architect), in gereglementeerde beroepen met implicaties voor patiëntveiligheid, in  
gereglementeerde beroepen in het onderwijs aan minderjarigen en in gereglementeerde beroepen in 
de kinderopvang. Onder bovengenoemde onderwijsberoepen wordt mede begrepen beroepen in 
vroegschoolse educatie. De beroepen in de kinderopvang omvatten mede de gereglementeerde 
beroepen in de voorschoolse educatie.  
 
Artikel 31a ziet op verboden en beperkingen die zijn opgelegd door rechterlijke instanties en door 
andere bij of krachtens de wet bevoegde instanties. Onder een andere bij of krachtens de wet 
bevoegde instantie kan bijvoorbeeld worden verstaan een toezichthouder die de bevoegdheid heeft 
om een beroepsbeoefenaar de toegang tot zijn beroepsuitoefening tijdelijk te ontzeggen of deze 
toegang te beperken. Overigens wordt met de zinsnede ‘een andere bij of krachtens de wet 
bevoegde instantie’ geen wettelijke grondslag gecreëerd om instanties bevoegd te maken tot het 
opleggen van beroepsverboden en –beperkingen. De zinsnede betreft louter een aanduiding van 
instanties die op grond van andere wet- en regelgeving bevoegd zijn om beroepsverboden en -
beperkingen op te leggen.  
59 
 W10151.K-2
