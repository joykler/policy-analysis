gegeven. Twee uitzonderingssituaties worden aan het vijfde lid toegevoegd, die zien op een verschil 
van kwalificatieniveaus van twee niveaus of meer. 
 
Het huidige eerste lid van artikel 11 bepaalt dat, indien sprake is van een wezenlijk verschil, de 
bevoegde autoriteit ofwel een aanpassingsstage ofwel een proeve van bekwaamheid verlangt. In het 
voorgestelde nieuwe zesde lid wordt ter implementatie van de wijzigingsrichtlijn hierop een 
uitzondering opgenomen; de bevoegde autoriteit mag zowel een aanpassingsstage als een proeve 
van bekwaamheid verlangen indien de beroepsbeoefenaar in het bezit is van een beroepskwalificatie 
van een niveau als bedoeld in artikel 9, onderdeel e, en in Nederland voor toegang tot of uitoefening 
van het betrokken gereglementeerd beroep een beroepskwalificatie is vereist van het niveau, 
bedoeld in artikel 9, onderdeel b.  
 
Onderdeel J, artikel 12 (Gedeeltelijke toegang) 
 
Gemeenschappelijk platform verdwijnt 
Huidig artikel 12 vormt de basis voor het gemeenschappelijk platform. Aangezien het 
gemeenschappelijk platform uit de richtlijn verdwijnt, vervalt het oude artikel 12 en wordt dit 
vervangen door een nieuw artikel 12 dat gaat over gedeeltelijke toegang tot een gereglementeerd 
beroep (ingevolge artikel 4 septies van de gewijzigde richtlijn). Zie voor een toelichting op het 
vervallen van het gemeenschappelijk platform en de invoering van de gemeenschappelijke 
opleidingsbeginselen de artikelsgewijze toelichting bij voorgesteld artikel 30c.  
 
Gedeeltelijke toegang 
Het besluit tot het verlenen van gedeeltelijke toegang, is een variant van het erkenningsbesluit, 
bedoeld in artikel 5. Bij het behandelen van een aanvraag voor erkenning van beroepskwalificaties 
op basis van hoofdstuk 2, dient de bevoegde autoriteit derhalve onder meer te bezien of sprake kan 
zijn van een recht op gedeeltelijke toegang. In het nieuwe artikel 12 worden de criteria voor het 
verlenen van gedeeltelijke toegang gegeven. Bij beoordeling van het criterium in het eerste lid, 
onderdeel b - de beroepswerkzaamheden waartoe de aanvrager toegang wenst dienen objectief te 
kunnen worden gescheiden van de beroepswerkzaamheden die wel tot het in Nederland 
gereglementeerd beroep behoren maar waartoe de aanvrager niet de benodigde kwalificaties bezit - 
dient de bevoegde autoriteit rekening te houden met de vraag of de desbetreffende 
beroepswerkzaamheden in de lidstaat van oorsprong autonoom kunnen worden uitgeoefend. Indien 
gedeeltelijke toegang eenmaal is verleend, voert de beroepsbeoefenaar in het kader van de 
uitoefening van de desbetreffende werkzaamheden de beroepstitel uit de lidstaat van oorsprong.  
 
De bevoegde autoriteit kan gedeeltelijke toegang weigeren om dwingende redenen van algemeen 
belang. Deze dwingende redenen van algemeen belang dienen als zodanig te zijn erkend door het 
Hof van Justitie van de Europese Unie. In het bijzonder kan aan dwingende redenen van algemeen 
belang worden gedacht in relatie tot beroepen in de gezondheidszorg, indien daaraan implicaties 
voor de volksgezondheid of de veiligheid van patiënten zijn verbonden. Gezien de variëteit aan 
gereglementeerde beroepen waarop de Algemene wet ziet, kunnen ook andere soorten belangen aan 
de orde zijn. Het besluit tot het niet verlenen van gedeeltelijke toegang moet passend zijn ter 
verwezenlijking van het doel waarop het besluit is gebaseerd. Bovendien moet het besluit voldoen 
aan de beginselen van proportionaliteit en subsidiariteit. Een weigering van gedeeltelijke toegang 
dient derhalve evenredig te zijn met het oog op het doel dat de bevoegde autoriteit wenst te 
bereiken. Ook mag het doel  niet op een andere, voor de beroepsbeoefenaar minder nadelige manier 
kunnen worden bereikt.  
 
Onderdeel K, artikel 13 (Documenten bij de aanvraag) 
 
Bevoegde autoriteiten die over de erkenning van beroepskwalificaties in het kader van vestiging 
beslissen zullen voortaan ook van de aanvrager kunnen verlangen dat hij een bewijs overlegt ter 
bevestiging dat hem geen beroepsverbod is opgelegd of dat hij niet strafrechtelijk is veroordeeld, 
54 
 W10151.K-2
