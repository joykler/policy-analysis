Onderdeel R, artikel 29 (Gegevens voor afnemers van de dienst) 
Dit is een technische wijziging. Artikel 29, onderdeel d, van de Algemene wet bepaalt dat Onze 
minister die het aangaat van de dienstverrichter kan eisen dat hij aan de afnemer van de dienst het 
btw-identificatienummer verstrekt. Artikel 29, onderdeel d, verwijst bij de duiding van het btw-
identificatienummer naar een bepaling van een Europese richtlijn. Die verwijzing wordt vervangen 
door een verwijzing naar een Nederlands wetsartikel, namelijk artikel 2a, eerste lid, onderdeel g, van 
de Wet op de omzetbelasting 1968. 
 
Onderdeel S, artikel 30 (Uitwisseling van informatie inzake dienstverrichter) 
 
Op grond van het huidige artikel 30 kan de bevoegde autoriteit informatie over de rechtmatige 
vestiging van een dienstverrichter, zijn goede gedrag en het ontbreken van straf- en tuchtrechtelijke 
maatregelen, verzoeken van een bevoegde autoriteit in de lidstaat van oorsprong of herkomst, en is 
hij tevens verplicht deze informatie aan de bevoegde autoriteit in de lidstaat van oorsprong of 
herkomst te verstrekken op diens verzoek. Voortaan is naar aanleiding van artikel 8, eerste lid, van 
de gewijzigde richtlijn het verzoeken om en het verstrekken van genoemde informatie gebonden aan 
het criterium dat bij de bevoegde autoriteit die het verzoek om informatie doet gegronde twijfel moet 
bestaan over het al dan niet verlenen van toegang tot of uitoefening van het gereglementeerd 
beroep aan de desbetreffende beroepsbeoefenaar. 
Daarnaast worden de mogelijkheid alsook de verplichting ingevoerd om bij gegronde twijfel ook 
informatie over door de dienstverrichter gevolgde opleidingscursussen te vragen respectievelijk te 
verstrekken. Deze informatie moet in dat geval noodzakelijk zijn om een oordeel te kunnen geven 
over de aanwezigheid van wezenlijke verschillen.   
Alle uitwisseling van informatie op basis van artikel 30 dient plaats te vinden in het IMI. 
  
Onderdeel T  
Hoofdstuk 3a (Europese beroepskaart) 
Artikelen 30a en 30b 
De procedures die de gewijzigde richtlijn bevat (artikelen 4 bis tot en met 4 sexies) voor de aanvraag 
en afgifte van de beroepskaart, worden geregeld bij of krachtens amvb. De grondslagen voor het 
stellen van deze regels zijn opgenomen in de artikelen 30a en 30b. Artikelen 30a en 30b bieden 
tevens de grondslag voor het implementeren van uitvoeringshandelingen over de beroepskaart die 
de Europese Commissie op grond van de gewijzigde richtlijn kan vaststellen. De basis voor deze 
uitvoeringshandelingen zijn te vinden in achtereenvolgens de artikelen 4 bis, zevende lid; 4 ter, 
vierde lid; en 4 sexies, zevende lid, van de richtlijn.  
 
Artikel 4 sexies van de gewijzigde richtlijn schrijft voor dat bevoegde autoriteiten van de lidstaten 
elkaar via het IMI op de hoogte moeten brengen van informatie over de houder van een Europese 
beroepskaart die betrekking heeft op verboden of beperkingen die invloed kunnen hebben op zijn 
beroepsuitoefening. Op grond van artikel 30a en 30b zullen onder meer regels worden gesteld over 
de wijze waarop de gegevensverstrekking aan het IMI plaatsvindt en welke autoriteiten hierbij een 
rol spelen. 
 
Artikel 30a voorziet in het kunnen stellen van regels in geval van een Europese beroepskaart voor 
een beroep dat in Nederland gereglementeerd is. In die regels zal worden afgeweken van de 
artikelen 4:5 en 4:15 van de Algemene wet bestuursrecht (Awb). De noodzaak voor het afwijken van 
de Awb zal gelegen zijn in het feit dat de Europese beroepskaartprocedures zich doorgaans in twee 
verschillende lidstaten afspelen en moeten worden voltrokken met gebruik van het IMI (zie de 
artikelsgewijze toelichting bij de definitie van ‘IMI’ in artikel 1). Afwijking van artikel 4:5 van de Awb 
zal nodig zijn ter implementatie van artikel 4 quinquies, zesde lid, van de richtlijn, dat bepaalt dat 
het in behandeling nemen van een aanvraag voor een Europese beroepskaart door de lidstaat van 
oorsprong, een lopende reguliere erkenningsprocedure in de ontvangende lidstaat vervangt. Dit 
betekent dat de minister die het aangaat die een erkenningsprocedure in behandeling heeft, deze in 
bovengenoemd geval buiten behandeling moet kunnen stellen, in afwijking van de daartoe in artikel 
57 
 W10151.K-2
