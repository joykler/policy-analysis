Na artikel 31 worden drie artikelen ingevoegd, luidende: 
 
 Artikel 31a. Waarschuwingsmechanisme bij beroepsverbod   
  
1. Onze minister die het aangaat stelt de bevoegde autoriteiten van alle andere betrokken 
staten in kennis van een in Nederland door een rechterlijke instantie of een andere bij of 
krachtens de wet bevoegde instantie aan een migrerende beroepsbeoefenaar opgelegd 
verbod of een opgelegde beperking, tijdelijk dan wel permanent, op de uitoefening van 
een in Nederland gereglementeerd beroep. Het opgelegde verbod of de opgelegde 
beperking heeft betrekking op: 
a.  een gereglementeerd beroep als bedoeld in artikel 56 bis, eerste lid, onderdelen a tot 
 en met j, van de richtlijn;  
b.  een gereglementeerd beroep dat beroepswerkzaamheden omvat met implicaties voor   
 de patiëntveiligheid; of 
c.  een gereglementeerd beroep dat verband houdt met onderwijs aan minderjarigen, de 
 kinderopvang, de voorschoolse educatie en de vroegschoolse educatie.  
2. De kennisgeving, bedoeld in het eerste lid, geschiedt via het IMI en vindt plaats binnen 
drie dagen nadat ingevolge het verbod of de beperking de uitoefening van het 
betreffende beroep daadwerkelijk niet of slechts beperkt mag geschieden. De 
kennisgeving bevat uitsluitend de volgende gegevens: 
a.  de identiteit van de desbetreffende migrerende beroepsbeoefenaar; 
b.  het betrokken gereglementeerde beroep; 
c.  de rechterlijke instantie of andere bij of krachtens de wet bevoegde instantie die het 
 verbod of de beperking heeft opgelegd; 
d.  de reikwijdte van de beperking of het verbod; en 
e.  de periode gedurende welke de beperking of het verbod van kracht is.  
3. De rechterlijke instanties en andere bij of krachtens de wet bevoegde instanties, bedoeld 
in het eerste lid, verstrekken Onze minister die het aangaat de gegevens, bedoeld in het 
tweede lid. De verstrekking kan ook geschieden door of via andere daartoe aangewezen 
instanties of personen.   
4. De bevoegde autoriteiten van de andere betrokken staten worden onverwijld in kennis 
gesteld indien een verbod of een beperking als bedoeld in het eerste lid eindigt.  
5. De gegevens van een kennisgeving als bedoeld in het eerste lid worden uit     
het IMI verwijderd binnen drie dagen nadat het verbod of de beperking is opgeheven of      
geëindigd. 
6. Het besluit tot de kennisgeving, bedoeld in het eerste lid, alsmede het besluit tot 
wijziging van die kennisgeving op grond van dit artikel, is een besluit als bedoeld in 
artikel 1:3 van de Algemene wet bestuursrecht. Van dit besluit wordt de migrerende 
beroepsbeoefenaar schriftelijk in kennis gesteld op hetzelfde moment als waarop de 
kennisgeving, bedoeld in het eerste lid, of een wijziging daarvan wordt verricht. Indien 
tegen dit besluit bezwaar of beroep aanhangig is, deelt Onze minister die het aangaat dit 
via het IMI mede aan de bevoegde autoriteiten van de andere betrokken staten.   
7. Bij of krachtens algemene maatregel van bestuur worden voorschriften vastgesteld ter 
uitvoering van dit artikel. Deze voorschriften kunnen onder meer inhouden: 
a.  een nadere bepaling van de beroepen, bedoeld in het eerste lid, onderdelen a, b, en 
 c; 
b.  een nadere bepaling welke verboden en beperkingen een kennisgeving, bedoeld in 
 het eerste lid, kan betreffen; 
c.  regels over de voor de toepassing van dit artikel noodzakelijke verwerking van 
 persoonsgegevens; 
d.  voorschriften in verband met door de Europese Commissie vastgestelde 
uitvoeringshandelingen krachtens artikel 56 bis, achtste lid, van de richtlijn. 
11 
 W10151.K-2
