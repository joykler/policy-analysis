De zogeheten overheidsberoepen, betrekkingen in overheidsdienst in de zin van het EU-
Werkingsverdrag, zijn uitgezonderd van de Algemene wet. Met het begrip 'betrekking in 
overheidsdienst' wordt aangesloten bij de invulling die dit begrip in de jurisprudentie van het Hof van 
Justitie van de Europese Unie heeft gekregen. Daarbij is derhalve van belang dat het karakter van 
het dienstverband niet bepalend is, maar het gegeven of het beroep de uitoefening van enig 
openbaar gezag betreft. Uit het EU-Werkingsverdrag vloeit voort dat de richtlijn niet van toepassing 
is op deze betrekkingen. In verband met deze reikwijdte van de richtlijn geldt ook de Algemene wet 
niet voor overheidsberoepen, tenzij in bijzondere wetgeving anders is bepaald.  
2.3 Erkenningsstelsels 
Het is voor de migrerende beroepsbeoefenaar van belang dat hij in een andere lidstaat toegang kan 
krijgen tot hetzelfde beroep als dat waarvoor hij in de lidstaat van oorsprong is gekwalificeerd. 
Daarbij is het ook belangrijk dat het beroep kan worden uitgeoefend onder dezelfde voorwaarden als 
die voor de eigen onderdanen van de ontvangende lidstaat gelden. De richtlijn 2005/36 regelt alleen 
de erkenningsprocedure voor de erkenning van de beroepskwalificaties, niet de daadwerkelijke 
toegang tot het beroep. Er kunnen voor de toegang tot het beroep bijvoorbeeld registratie-eisen of 
andere eisen worden gesteld aan de beroepbeoefenaar wiens kwalificaties zijn erkend, zolang deze 
eisen door de desbetreffende lidstaat ook aan de eigen onderdanen worden gesteld.  
 
Met richtlijn 2005/36 zijn twee stelsels voor de erkenning van beroepskwalificaties geïntroduceerd 
die in de Algemene wet zijn vervat:  
1. het algemeen stelsel, een stelsel van erkenning van beroepskwalificaties dat geldt voor alle 
beroepen die niet onder het sectoraal stelsel vallen; en 
2. het sectoraal stelsel, een stelsel van automatische erkenning van beroepskwalificaties voor 
zeven zogenoemde ‘sectorale beroepen’: arts, verpleegkundige, tandarts, dierenarts, 
verloskundige, apotheker en architect.  
 
Algemeen stelsel 
In de toelichting op de Algemene wet wordt het algemeen stelsel als volgt uitgelegd: “Het algemeen 
stelsel is […] gebaseerd op wederzijdse erkenning van diploma’s, zonder voorafgaande harmonisatie 
van studieprogramma’s. Erkenning vindt plaats nadat de bevoegde autoriteit van het ontvangende 
land de kwalificatie van de migrerende beroepsbeoefenaar heeft vergeleken met de vereiste 
kwalificaties van die lidstaat. […] Hoewel tussen de EU-lidstaten verschillen bestaan op het punt van 
opleidingsduur, en ten aanzien van wijze en structuur van opleidingen, wordt van het beginsel 
uitgegaan dat een EU-onderdaan die geschikt is om een beroep uit te oefenen in de lidstaat waar hij 
zijn kwalificaties heeft verkregen, ook geschikt is om hetzelfde beroep uit te oefenen in een andere 
lidstaat. 
 
Als de kwalificaties vergelijkbaar zijn, wordt erkenning verleend en kan de migrerende 
beroepsbeoefenaar het beroep in de ontvangende lidstaat uitoefenen onder dezelfde voorwaarden als 
een onderdaan van die lidstaat met dezelfde beroepskwalificaties. 
 
Het is echter ook mogelijk dat de kwalificaties van een migrerende beroepsbeoefenaar niet meteen 
worden erkend, maar dat er voorwaarden worden gesteld: 
 
 Als in het land van oorsprong het beroep niet is gereglementeerd, kan de ontvangende 
lidstaat de migrerende beroepsbeoefenaar vragen om aan te tonen dat hij in de afgelopen 
tien jaar twee jaar relevante beroepservaring heeft opgedaan in het land van oorsprong; 
 Als na vergelijking blijkt dat er wezenlijke verschillen zijn op het punt van de inhoud van de 
opleiding of als de duur van de opleiding één jaar of meer korter is dan verlangd wordt in de 
ontvangende lidstaat, kunnen er aanvullende eisen worden gesteld. Deze zogenoemde 
compenserende maatregelen kunnen de vorm aannemen van een proeve van bekwaamheid 
of een aanpassingsstage. Deze laatste mag niet langer duren dan drie jaar. De 
27 
 W10151.K-2
