I. ALGEMEEN DEEL 
1. Inleiding 
 
Op 20 november 2013 hebben het Europees Parlement en de Raad van de Europese Unie Richtlijn 
2013/55/EU tot wijziging van Richtlijn 2005/36/EG betreffende de erkenning van beroepskwalificaties 
en Verordening (EU) nr. 1024/2012 betreffende de administratieve samenwerking via het  
Informatiesysteem interne markt (“de IMI-verordening”) vastgesteld (PbEU 2013, L 354.) (hierna: 
richtlijn 2013/55). De richtlijn 2013/55 wijzigt Richtlijn 2005/36/EG van het Europees Parlement en 
de Raad van 7 september 2005 betreffende de erkenning van beroepskwalificaties (hierna: richtlijn 
2005/36). In de memorie van toelichting bij het wetsvoorstel Algemene wet erkenning EG-
beroepskwalificaties (hierna: de Algemene wet), waarmee richtlijn 2005/36 werd geïmplementeerd, 
heeft de wetgever aangegeven dat het doel van de richtlijn het volgende was: “de 
grensoverschrijdende toegang tot gereglementeerde beroepen in EU-lidstaten te vergemakkelijken 
door te waarborgen dat EU-onderdanen die hun beroepskwalificaties in een lidstaat hebben behaald 
toegang hebben tot hetzelfde gereglementeerde beroep in een andere lidstaat en dit kunnen 
uitoefenen met dezelfde rechten als de onderdanen van die lidstaat.” Richtlijn 2005/36 schrijft 
daartoe aan EU-lidstaten regels voor. In de Algemene wet heeft de regering deze richtlijn in 
nationale wetgeving vervat. De implementatie van de richtlijn 2013/55 heeft als gevolg dat het 
kabinet voorstelt deze Algemene wet te wijzigen. 
 
Met richtlijn 2013/55 wordt beoogd om de werking van de richtlijn 2005/36 te verbeteren door een 
aantal maatregelen te introduceren waardoor het voor beroepsbeoefenaars in de EU gemakkelijker 
wordt hun beroep in andere lidstaten uit te oefenen. Zo wordt bijgedragen aan de 
grensoverschrijdende arbeidsmobiliteit en wordt de Europese dienstensector gestimuleerd. Dat heeft 
een positief effect op de economische situatie, niet alleen in Nederland, maar in de EU als geheel.  
 
De EU-lidstaten dienen er zorg voor te dragen dat richtlijn 2013/55 binnen de gestelde 
implementatietermijn van twee jaar in nationale wetgeving is geïmplementeerd, dat wil zeggen op 18 
januari 2016. Met dit wetsvoorstel wordt een groot deel van richtlijn 2013/55 geïmplementeerd in de 
Algemene wet, waarin algemene regels zijn gesteld over de erkenning van beroepskwalificaties. 
Overige onderdelen worden geïmplementeerd in wetten die zien op de reglementering van specifieke 
beroepen. Voorbeelden hiervan zijn de Wet op de beroepen in de individuele gezondheidszorg (Wet 
BIG), de Wet op de architectentitel (WAT) en de Wet Dieren. Een transponeringstabel is opgenomen 
in hoofdstuk III van deze memorie van toelichting. Voor deze memorie van toelichting is, daar waar 
dit nuttig en noodzakelijk voorkwam, gebruik gemaakt van de tekst van de preambule van richtlijn 
2013/55 en van de memorie van toelichting (Kamerstuk 2006/7, 31 059, nr. 3) bij de Algemene wet 
erkenning EG-beroepskwalificaties (Stb. 2007, 530).  
 
Notificatie 
Op grond van artikel 3, derde lid, van richtlijn 2013/55, bestaat de verplichting tot notificatie aan de 
Europese Commissie van de implementatie van deze richtlijn. In dat kader zal dit wetsvoorstel na 
publicatie in het Staatsblad aan de Europese Commissie worden verstrekt, onder vermelding van de 
datum waarop de wet in werking treedt. 
 
2. Richtlijn 2005/36 
2.1 Algemeen 
Om het voor migrerende beroepsbeoefenaars  mogelijk te maken hun beroep zonder belemmeringen 
uit te oefenen in een andere lidstaat dan de lidstaat van oorsprong, is in het EG-Verdrag  bepaald dat 
de onderlinge erkenning van diploma’s, certificaten en andere titels in richtlijnen zal worden 
25 
 W10151.K-2
