Het zevende lid van het voorgestelde artikel 31a bevat een delegatiebepaling. Op grond van deze 
bepaling kan bij of krachtens algemene maatregel van bestuur nader worden gespecificeerd op welke 
beroepen het waarschuwingsmechanisme van toepassing is, en welke verboden en beperkingen 
moeten worden gemeld. Zo nodig kunnen bij lagere regelgeving regels worden vastgesteld voor de 
verwerking van persoonsgegevens die noodzakelijk is voor de uitvoering van artikel 31a.  
 
Om een uniforme uitvoering van het waarschuwingsmechanisme door heel Europa mogelijk te 
maken, geeft de gewijzigde richtlijn de Europese Commissie de bevoegdheid om in dit kader 
uitvoeringshandelingen vast te stellen die door de lidstaten dienen te worden geïmplementeerd dan 
wel uitgevoerd. De basis voor deze uitvoeringshandelingen is te vinden in artikel 56 bis, achtste lid, 
van de richtlijn. Voorgesteld artikel 31a, zevende lid, bevat  tevens de mogelijkheid om deze 
uitvoeringshandelingen in lagere regelgeving te implementeren.Ten tijde van het opstellen van dit 
wetsvoorstel was niet te voorzien welke vorm de uitvoeringshandelingen zouden krijgen en in 
hoeverre deze uitvoeringshandelingen de onderwerpen zouden beslaan waartoe de richtlijn de 
Europese Commissie een bevoegdheid geeft. 
Omdat de inhoud van genoemde uitvoeringshandelingen noch het moment van vaststelling daarvan 
bekend was, is gekozen voor een delegatiebepaling waarbij de desbetreffende onderwerpen zowel 
door middel van een algemene maatregel van bestuur alsook met een ministeriële regeling kunnen 
worden geregeld. Deze delegatiebepaling maakt het mogelijk om nu, maar ook in geval van 
toekomstige uitvoeringshandelingen, regels te kunnen stellen op een geschikt niveau. Inmiddels, op 
het moment van indiening van dit wetsvoorstel, is er een uitvoeringshandeling vastgesteld. Deze 
uitvoeringshandeling zal met gebruik van de delegatiebepaling worden geïmplementeerd. 
 
Indien tegen een besluit van een bevoegde autoriteit tot het invoeren of het wijzigen van een 
waarschuwing bezwaar of beroep wordt ingesteld, moet de desbetreffende bevoegde autoriteit de 
beschikking hebben over de noodzakelijke gegevens om dit bezwaar of beroep af te kunnen 
handelen. Het is mogelijk dat de duur van de bezwaar- of beroepsprocedure langer is dan de duur 
van de periode waarin de waarschuwing in het IMI staat. Zo kan de duur van het onderliggende 
verbod of de beperking die aanleiding gaf tot het verrichten van de waarschuwing verstrijken terwijl 
een beroepsprocedure nog loopt, of kan een waarschuwing uit het IMI zijn gehaald vanwege de 
schorsende werking van een bezwaar of beroep tegen het verbod of de beperking zelf. In een 
dergelijk geval zou de bevoegde autoriteit geen beschikking over de gegevens uit de waarschuwing 
hebben, tenzij hij deze zelf buiten het IMI heeft opgeslagen. Daarom wordt in het voorgestelde 
achtste lid een expliciete grondslag opgenomen voor de bevoegde autoriteit om gegevens die 
betrekking hebben op een door hem ingevoerde waarschuwing in het IMI, te bewaren en te 
verwerken indien dit noodzakelijk is met het oog op de afhandeling van een bezwaar of beroep dat 
op de waarschuwing betrekking heeft. Alleen die gegevens die met het oog op voornoemd doel 
noodzakelijk zijn om te bewaren worden bewaard en verwerkt, en alleen voor zolang als ze met het 
oog op dat doel bewaard moeten blijven en verwerkt moeten kunnen worden.   
 
Artikel 31b (Waarschuwingsmechanisme bij gebruik valse beroepskwalificaties) 
Indien een beroepsbeoefenaar in Nederland door een rechterlijke instantie of door een andere bij of 
krachtens de wet bevoegde instantie schuldig wordt bevonden aan het gebruik van valse 
beroepskwalificaties in verband met van een procedure als bedoeld in hoofdstuk 2, 3 of 3a van de 
Algemene wet, dient de ten aanzien van het desbetreffende beroep verantwoordelijke Minister de 
bevoegde autoriteiten in de andere lidstaten daarvan via het IMI in kennis te stellen. 
De toepasselijkheid van artikel 31b is niet beperkt tot een aantal categorieën gereglementeerde 
beroepen zoals bij artikel 31a het geval is, maar geldt voor alle gereglementeerde beroepen voor 
zover zij vallen binnen de reikwijdte van de Algemene wet op grond van artikel 4. Dit betekent onder 
meer dat voorgesteld artikel 31b ook zal gelden voor de sectorale beroepen ten aanzien waarvan 
automatische erkenning van beroepskwalificaties kan worden verleend, nu het 
waarschuwingsmechanisme bij het gebruik van valse beroepskwalificaties uit de richtlijn (artikel 56 
bis, derde lid) niet in de bijzondere wetgeving over de sectorale beroepen wordt geïmplementeerd.    
61 
 W10151.K-2
