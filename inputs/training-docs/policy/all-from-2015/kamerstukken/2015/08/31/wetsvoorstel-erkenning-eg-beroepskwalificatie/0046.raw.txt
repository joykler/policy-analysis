Verwerking van persoonsgegevens dient tot een noodzakelijk minimum beperkt te blijven. De 
gewijzigde richtlijn bepaalt limitatief welke gegevens in het IMI moeten worden opgenomen (artikel 
56 bis, tweede lid). Het uitwisselen van deze gegevens is van belang voor het verbeteren van 
patiënten- en consumentenbescherming. De gegevens zijn: de identiteit van de beroepsbeoefenaar, 
het betreffende beroep, informatie over de instantie die het besluit tot beperking of verbod heeft 
genomen, de reikwijdte van de beperking of het verbod, en de periode gedurende welke de 
beperking of het verbod van kracht is. Deze gegevens zijn opgenomen in het voorgestelde artikel 
31a, tweede lid, van de Algemene wet. De gegevens zullen aan de bevoegde autoriteit moeten 
worden verstrekt door de rechterlijke instantie of andere bij of krachtens de wet bevoegde instantie 
die het verbod of de beperking heeft opgelegd.  
 
Het tweede lid van voorgesteld artikel 31a regelt dat een verbod of een beperking moet worden 
gemeld zodra het effect ervan is dat een beroepsbeoefenaar daadwerkelijk beperkt is in de 
uitoefening van zijn beroepswerkzaamheden. Dit betekent dat het kan voorkomen dat verboden of 
beperkingen gemeld moeten worden waartegen nog bezwaar of beroep openstaat, mits van het 
bovengenoemde effect sprake is. Heeft een ingesteld bezwaar of beroep opschortende werking van 
het verbod of de beperking waardoor niet langer sprake is van het effect dat de beroepsbeoefenaar 
daadwerkelijk in zijn beroepsuitoefening is beperkt, dan dient het IMI geen waarschuwing over deze 
persoon te bevatten en dient een eventueel reeds gemaakte waarschuwing door de bevoegde 
autoriteit te worden verwijderd. 
In artikel 56 bis, vijfde lid, wordt bepaald dat bevoegde autoriteiten onverwijld in kennis worden 
gesteld indien een verbod of een beperking eindigt, of indien de einddatum van het verbod of de 
beperking is gewijzigd. Dit is geïmplementeerd in het voorgestelde artikel 31a, vierde lid, van de 
Algemene wet. De gewijzigde richtlijn bepaalt tevens dat binnen drie dagen na die afloop de 
waarschuwing uit het IMI wordt gewist (artikel 56 bis, zevende lid). Dit is overgenomen in het 
voorgestelde artikel 31a, vijfde lid, van de Algemene wet. Zo is de periode waarin waarschuwingen 
worden bewaard in het IMI duidelijk en beperkt tot het strikt noodzakelijke minimum. 
 
Waarschuwingen aan de bevoegde autoriteiten lopen via het IMI (zie voor een toelichting op het IMI 
ook paragraaf 3.4.5). Het IMI is een elektronisch systeem voor gegevensuitwisseling tussen EU-
lidstaten dat door de Commissie wordt beheerd. Het is een besloten en beveiligd elektronisch 
netwerk waarin bevoegde autoriteiten (zoals DUO en CIBG) uit verschillende EU-lidstaten 
rechtstreeks met elkaar informatie uitwisselen. Bij de inrichting van het IMI is gebruik gemaakt van 
‘privacy by design’, wat inhoudt dat er bij het ontwerp van de voorziening van het 
waarschuwingsmechanisme rekening gehouden is met eisen uit privacyregelgeving en dat het 
systeem voldoende waarborgen biedt voor adequate gegevensbescherming. De Commissie is 
verantwoordelijk voor de technische integriteit, betrouwbaarheid en veiligheid. De Commissie vervult 
geen rol in de gegevensuitwisseling tussen de bevoegde autoriteiten en heeft geen toegang tot de 
persoonsgegevens.  
 
Artikel 56 bis, zesde lid, van de gewijzigde richtlijn bepaalt dat de beroepsbeoefenaar over wie een 
waarschuwing naar de andere EU-lidstaten wordt verzonden, op het zelfde ogenblik schriftelijk in 
kennis wordt gesteld van het waarschuwingsbesluit (overgenomen in artikel 31a, zesde lid, van de 
Algemene wet). Het besluit tot het verrichten van de waarschuwing in het IMI is een besluit in de zin 
van artikel 1:3 van de Awb. Via toepasselijkheid van de algemene bepalingen met betrekking tot een 
besluit die zijn neergelegd in de Awb geldt daarom onder meer dat tegen de waarschuwing de 
mogelijkheid tot bezwaar en beroep openstaat. De bevoegde autoriteit is verplicht om het in het IMI 
te melden indien de beroepsbeoefenaar van die mogelijkheid gebruik heeft gemaakt.  
 
Het derde lid van artikel 56 bis van de richtlijn schrijft tevens de toepassing van het 
waarschuwingsmechanisme voor voor gevallen waarin een beroepsbeoefenaar in het kader van de 
richtlijnprocedures valse beroepskwalificaties heeft gebruikt. Deze toepassing van het 
waarschuwingsmechanisme is niet beperkt tot een aantal specifieke beroepen - zoals wel het geval is 
46 
 W10151.K-2
