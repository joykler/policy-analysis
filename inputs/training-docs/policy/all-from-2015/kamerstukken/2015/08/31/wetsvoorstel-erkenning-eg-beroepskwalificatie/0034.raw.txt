op het gebied van de interne markt mogelijk. Het IMI wordt bijvoorbeeld al gebruikt voor informatie-
uitwisseling ten behoeve van uitvoering van de Dienstenrichtlijn (richtlijn 2006/123/EG). 
Het IMI is tevens  in gebruik voor de uitvoering van de oorspronkelijke richtlijn 2005/36. Meerdere 
bevoegde autoriteiten in verschillende lidstaten zijn reeds aangesloten op het IMI en maken er - 
optioneel - gebruik van in geval van informatieverzoeken aan bevoegde autoriteiten van andere 
lidstaten in het kader van erkenningsprocedures. Hoewel het IMI dus in de uitvoeringspraktijk al een 
rol speelt, was het gebruik van het IMI tot nog toe niet verplicht. De wijzigingsrichtlijn stelt het 
gebruik van het IMI in een aantal gevallen wel verplicht. Het IMI zal een rol spelen in (1) de 
Europese beroepskaartprocedures, (2) bij de uitvoering van het waarschuwingsmechanisme, en (3) 
bij de reeds bestaande verplichting voor bevoegde autoriteiten van de lidstaten om onderling 
informatie uit te wisselen op het gebied van strafrechtelijke sancties en tuchtrechtelijke maatregelen 
die zijn opgelegd aan beroepsbeoefenaars.  
3.4.6 Gemeenschappelijke opleidingsbeginselen 
Op grond van de oorspronkelijke richtlijn kon door lidstaten in gezamenlijkheid een 
gemeenschappelijk platform worden overeengekomen ten aanzien van een beroep, teneinde voor dat 
beroep verschillen tussen de in de lidstaten geldende opleidingseisen te compenseren. Indien de 
kwalificaties van een beroepsbeoefenaar zouden voldoen aan de eisen die met een 
gemeenschappelijk platform waren vastgesteld, zou de bevoegde autoriteit in geval van een 
erkenningsaanvraag in het kader van vestiging afkomstig van deze beroepsbeoefenaar, geen 
compenserende maatregelen mogen opleggen. 
 
Het gemeenschappelijk platform verdwijnt uit richtlijn 2005/36. In plaats daarvan is in de gewijzigde 
richtlijn een hoofdstuk over gemeenschappelijke opleidingsbeginselen opgenomen (hoofdstuk IIIbis). 
Het hoofdstuk bouwt voort op de gedachte waarop het gemeenschappelijk opleidingsplatform 
oorspronkelijk werd gebaseerd: het bieden van een mogelijkheid aan de lidstaten om op eigen 
initiatief additionele beroepen en opleidingen in aanmerking te laten komen voor automatische 
erkenning door middel van het vaststellen van gemeenschappelijke opleidingseisen. 
Gemeenschappelijke opleidingsbeginselen kunnen de vorm aannemen van gemeenschappelijke 
opleidingskaders of van gemeenschappelijke opleidingsproeven (artikel 49 bis respectievelijk artikel 
49 ter van de gewijzigde richtlijn).  
 
Gemeenschappelijk opleidingskader 
Het gemeenschappelijk opleidingskader betreft een mogelijkheid voor EU-lidstaten om automatische 
erkenning van beroepskwalificaties van beroepsbeoefenaars in gereglementeerde beroepen die 
binnen het algemeen stelsel vallen te bewerkstelligen. Dit gebeurt via onderlinge harmonisatie van 
opleidingsbeginselen tussen minimaal een derde van de lidstaten. Beroepsorganisaties die op EU-
niveau zijn vertegenwoordigd of nationale beroepsorganisaties dan wel bevoegde autoriteiten uit de 
lidstaten kunnen bij de Europese Commissie voorstellen indienen voor gemeenschappelijke 
opleidingskaders. 
  
Een gemeenschappelijk opleidingskader moet voldoen aan een zevental voorwaarden:  
 
1. het maakt een grotere mobiliteit van beroepsbeoefenaars tussen de lidstaten mogelijk;  
2. het beroep waarop het gemeenschappelijk opleidingskader van toepassing is, is 
gereglementeerd of de opleiding (die toegang verleent tot het beroep) is gereglementeerd in 
ten minste een derde van de lidstaten;  
3. het gemeenschappelijk geheel van kennis, vaardigheden en competenties verenigt de in de 
onderwijs- en opleidingsstelsels van ten minste een derde van de lidstaten vereiste kennis, 
vaardigheden en competenties;  
4. het is gebaseerd op de kwalificatieniveaus van het Europees kwalificatiekader (EQF) van 
Leven lang leren;  
34 
 W10151.K-2
