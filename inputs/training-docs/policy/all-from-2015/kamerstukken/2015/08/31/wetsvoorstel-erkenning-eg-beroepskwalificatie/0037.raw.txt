Regelgeving over beroepsstages wordt geïmplementeerd in de Algemene wet en zonodig in de 
sectorspecifieke wet- en regelgeving. 
3.4.8 Centrale online toegang tot informatie 
De gewijzigde richtlijn 2013/55 voorziet erin dat bepaalde informatie voor beroepsbeoefenaars online 
via het ‘centraal loket’ zoals bedoeld in de Dienstenrichtlijn (2006/123/EG) beschikbaar moet zijn 
(artikel 57 van de gewijzigde richtlijn). Het gaat hier onder andere om lijsten van gereglementeerde 
beroepen, maar ook om informatie betreffende vereisten, procedures, documenten en kosten die 
gelden voor een bepaald gereglementeerd beroep. Ook moet hier kenbaar zijn hoe naar nationale 
bestuursrechtelijke bepalingen bezwaar en beroep aangetekend kan worden tegen besluiten van 
bevoegde autoriteiten. 
3.4.9 Assistentiecentrum  
De oorspronkelijke richtlijn 2005/36 schreef voor dat elke lidstaat één loket voor 
informatievoorziening met betrekking tot beroepserkenning had, het Nationaal Contactpunt (NCP). In 
Nederland is het NCP bij EP-Nuffic ondergebracht. Als NCP neemt EP-Nuffic vragen in behandeling 
over gereglementeerde beroepen waarvoor een opleiding van drie jaar hoger onderwijs of meer is 
vereist. De Samenwerkingsorganisatie Beroepsonderwijs Bedrijfsleven (SBB) behandelt in 
samenwerking met EP-Nuffic vragen over gereglementeerde beroepen op mbo-niveau.  
 
Als gevolg van de gewijzigde richtlijn wordt het NCP vervangen door een ‘assistentiecentrum’ (artikel 
57 ter van de gewijzigde richtlijn). De activiteiten van de assistentiecentra zijn vergelijkbaar met die 
van de huidige NCP’s en spitsen zich toe op het verstrekken van advies en bijstand aan burgers en 
bevoegde autoriteiten. Het is de bedoeling dat de assistentiecentra zo nodig samenwerken met de 
bevoegde autoriteiten en assistentiecentra in andere EU-lidstaten. 
 
Het wetsvoorstel bevat een grondslag voor Onze minister van Onderwijs, Cultuur en Wetenschap om 
een assistentiecentrum aan te wijzen. Daarbij kunnen tevens de taken en bevoegdheden van het 
assistentiecentrum nader worden bepaald, waaronder inzake de verwerking van persoonsgegevens. 
3.4.10 Waarschuwingsmechanisme over beroepsbeoefenaars 
De gewijzigde richtlijn verhoogt het niveau van patiënten- en consumentenbescherming. Voortaan 
moeten bevoegde autoriteiten middels een waarschuwingsmechanisme de bevoegde autoriteiten van 
andere lidstaten waarschuwen voor beroepsbeoefenaars met een beroepsverbod (artikel 56bis van 
de gewijzigde richtlijn). De oorspronkelijke richtlijn verplichtte lidstaten slechts te reageren op 
aanvragen om informatie van andere lidstaten. 
 
De wijziging dient te voorkomen dat de beroepskwalificaties van beroepsbeoefenaars die in een 
lidstaat een verbod of beperking opgelegd hebben gekregen op de uitoefening van een 
gereglementeerd beroep, in een andere lidstaat kunnen worden erkend zonder dat de bevoegde 
autoriteiten daar op de hoogte zijn van het verbod of de beperking. 
 
Wanneer en door wie moet er een waarschuwing worden verricht?  
Via het IMI wordt aan alle relevante bevoegde autoriteiten in de EU-lidstaten een waarschuwing 
afgegeven (‘verricht’) wanneer een beroepsbeoefenaar tijdelijk of permanent het recht verliest zijn 
beroepsactiviteiten in een lidstaat uit te oefenen als gevolg van een verbod of een beperking op de 
beroepsuitoefening die is opgelegd door een rechterlijke instantie of een andere instantie die daartoe 
bevoegd is. Het kan bijvoorbeeld gaan om een straf- of tuchtrechtelijke maatregel, maar ook om een 
bestuursrechtelijk besluit dat tot gevolg heeft dat de beroepsbeoefenaar zijn beroep niet mag 
uitoefenen. De verantwoordelijkheid voor het verrichten van een waarschuwing ligt bij de ten 
aanzien van het desbetreffende gereglementeerde beroep verantwoordelijke Minister.  
 
37 
 W10151.K-2
