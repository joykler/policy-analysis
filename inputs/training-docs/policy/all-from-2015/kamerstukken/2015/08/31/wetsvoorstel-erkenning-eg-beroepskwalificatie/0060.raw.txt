Om te worden gemeld in het IMI moet een verbod of beperking daadwerkelijk tot effect hebben dat 
de beroepsbeoefenaar de betreffende werkzaamheden niet mag uitoefenen (artikel 31a, tweede lid). 
Blijkens overweging 29 van richtlijn 2013/55 dienen lidstaten elkaar “…te waarschuwen voor 
beroepsbeoefenaren die niet langer het recht hebben om hun beroep uit te oefenen”. Overweging 29 
vermeldt voorts dat lidstaten een waarschuwing moeten afgeven indien een beroepsbeoefenaar 
ingevolge het verbod of beperking “…het recht verliest om - zelfs al is het maar tijdelijk – zijn 
beroepsactiviteiten in een lidstaat uit te oefenen”. Tegen deze achtergrond interpreteert het kabinet 
artikel 56bis, tweede lid, van de richtlijn zo – en dat is vervat in genoemde bepaling van het 
wetsvoorstel - dat er sprake dient te zijn van een daadwerkelijk ingetreden verlies van het recht, 
betrokkene mag het beroep tijdelijk of permanent daadwerkelijk, feitelijk, niet meer of slechts nog 
beperkt uitoefenen. Op het belang van het vermelden van het daadwerkelijk effect van een 
maatregel is ook gewezen van de kant van de Europese Commissie, tijdens communicatie 
met de EC over het waarschuwingsmechanisme. Een uitspraak van bijvoorbeeld een rechterlijke 
instantie waarbij een voorwaardelijke schorsing aan de beroepsbeoefenaar wordt opgelegd, wordt 
derhalve niet gemeld zolang de beroepsbeoefenaar nog gerechtigd is het beroep uit te oefenen. Een 
melding zal pas worden gedaan als diegene niet meer mag werken als gevolg van het in vervulling 
gaan van de voorwaarde. Indien het effect van een verbod of beperking door een bezwaar- of 
beroepsmogelijkheid wordt opgeschort, wordt geen waarschuwing in het IMI gedaan. Een melding 
zal dan worden gedaan wanneer van opschorting niet langer sprake is (en het verbod of de 
beperking gehandhaafd blijft). 
De gewijzigde richtlijn bepaalt limitatief welke gegevens een waarschuwing in het IMI bevat. Die 
gegevens zijn opgenomen in artikel 31a, tweede lid. Artikel 31a, derde lid, bevat de wettelijke 
grondslag voor de benodigde gegevensverstrekking door de opleggende instanties aan de bevoegde 
autoriteit. 
 
Voor de toepasselijkheid van artikel 31a is het niet noodzakelijk dat de beroepsbeoefenaar voor het 
geheel van zijn beroepswerkzaamheden onbevoegd is geworden; ook indien hij slechts een gedeelte 
van zijn werkzaamheden niet langer mag uitoefenen dient een waarschuwing in het IMI te worden 
verricht. Een waarschuwing geschiedt ongeacht of de beroepsbeoefenaar in kwestie verwikkeld is of 
is geweest in een procedure om zijn beroep in een andere lidstaat uit te oefenen, dan wel de intentie 
heeft een dergelijke procedure te starten. 
 
De bevoegde autoriteiten van de andere betrokken staten worden onverwijld in kennis gesteld indien 
een verbod of een beperking eindigt, bijvoorbeeld omdat deze van rechtswege is verlopen of is 
ingetrokken als gevolg van ingesteld bezwaar of beroep (artikel 31a, vierde lid). De gegevens van 
een waarschuwing worden binnen drie dagen nadat het verbod of de beperking is opgeheven of 
geëindigd, uit het IMI verwijderd (artikel 31a, vijfde lid).                                                    
 
Het besluit tot het verrichten van de waarschuwing in het IMI is een besluit in de zin van artikel 1:3 
van de Awb (artikel 31a, zesde lid). Via toepasselijkheid van de algemene bepalingen met betrekking 
tot een besluit die zijn neergelegd in de Awb geldt daarom onder meer dat  tegen de waarschuwing 
de mogelijkheid tot bezwaar en beroep openstaat en hij om rectificatie kan verzoeken. Aan het doen 
van de waarschuwing gaat geen belangenafweging vooraf; niet gewogen wordt of de waarschuwing 
noodzakelijk is gelet op de specifieke omstandigheden van het geval, of wat de gevolgen van een 
waarschuwing zijn voor de desbetreffende beroepsbeoefenaar. Bezwaar of beroep tegen een 
waarschuwing in het IMI kan daarom alleen betrekking hebben op de vraag of terecht is geoordeeld 
dat het onderliggende verbod of de beperking binnen de reikwijdte van artikel 31a valt, of op de 
vraag of de waarschuwing onjuiste informatie bevat (bijvoorbeeld een onjuiste duur van het verbod 
of de beperking). De bevoegde autoriteit is verplicht om het in het IMI te melden indien de 
beroepsbeoefenaar van die mogelijkheid gebruik heeft gemaakt. De beroepsbeoefenaar over wie een 
waarschuwing is verricht in het IMI heeft toegang tot rechtsmiddelen met betrekking tot alle schade 
die door een onjuiste waarschuwing van andere lidstaten is toegebracht.   
60 
 W10151.K-2
