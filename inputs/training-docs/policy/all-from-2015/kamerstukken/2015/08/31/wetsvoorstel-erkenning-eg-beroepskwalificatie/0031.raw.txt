3.4.1 Modernisering van het sectoraal stelsel  
De minimumopleidingseisen voor de zeven sectorale beroepen worden met richtlijn 2013/55 
gewijzigd, vanwege nieuwe ontwikkelingen in de desbetreffende opleidingen. Zo is de 
minimumopleidingseis wat betreft de duur van de opleiding basisarts gewijzigd van voorheen 6 jaar 
of 5500 uur naar 5 jaar en 5500 uur. Daarnaast worden de eisen voor de uitoefening van deze 
beroepen aangepast zodat ze meer in lijn zijn met de ontwikkelingen die sinds 2005 in deze 
beroepsvelden hebben plaatsgevonden.  
 
De gewijzigde minimumopleidingseisen worden in Nederland geïmplementeerd in de sectorspecifieke 
wet- en regelgeving inzake de betreffende beroepen: arts, verpleegkundige, tandarts, dierenarts, 
verloskundige, apotheker en architect. 
 
Gewijzigde opleidingseisen architect in het sectoraal stelsel 
Richtlijn 2013/55 brengt wijzigingen aan in de artikelen 46, 47 en 49 van richtlijn 2005/36. In artikel 
46 van de richtlijn was bepaald dat de opleiding tot architect in totaal ten minste vier jaar studie op 
voltijdbasis omvat, of zes jaar waarvan ten minste drie jaar aan een universiteit of een vergelijkbare 
onderwijsinstelling. In de praktijk is gebleken dat in de meeste betrokken staten de opleidingseisen 
hoger liggen. In de gewijzigde richtlijn zijn de minimumopleidingseisen daarom aangepast aan de 
meer gangbare opleidingseisen in de betrokken staten; vijf jaar op voltijdbasis dan wel vier jaar 
vergezeld van een beroepsstage voor een periode van twee jaar waarin onder leiding van een mentor 
ervaring wordt opgedaan met het beroep van architect.  
 
In bijlage V, punt 5.7.1, van richtlijn 2005/36 zijn de opleidingstitels op het gebied van architectuur 
genoemd, die door de betrokken staten krachtens artikel 21, eerste lid, van de richtlijn over en weer 
dienen te worden erkend. Die opleidingstitels worden blijkens artikel 21 van de richtlijn geacht te 
voldoen aan de minimumeisen, genoemd in artikel 46, waaraan de opleidingen op het gebied van 
architectuur in de betrokken staten moeten voldoen om voor automatische erkenning van de 
opleidingstitels in aanmerking te komen. De artikelen 47 en 49 regelen enkele bijzondere gevallen 
waarin de architect in afwijking van de minimumopleidingseisen, genoemd in artikel 46, ook voor 
automatische erkenning in aanmerking komt. 
3.4.2 Verlaging van de beroepservaringseis 
Voorheen mocht de bevoegde autoriteit in een ontvangende lidstaat verlangen dat de migrerende 
beroepsbeoefenaar afkomstig uit een niet-reglementerende lidstaat aantoont dat hij in de afgelopen 
tien jaar minstens twee jaar beroepservaring heeft opgedaan. Richtlijn 2013/55 verlaagt deze 
beroepservaringseis naar één jaar (artikel 13, tweede lid, van de gewijzigde richtlijn). Deze wijziging 
beoogt de mobiliteit van beroepsbeoefenaars te stimuleren door het bedrijfsleven de mogelijkheid te 
biedenberoepsbeoefenaars uit andere EU-lidstaten al na één jaar beroepservaring in dienst te kunnen 
aannemen in een gereglementeerd beroep. De beroepservaringseis wordt verlaagd voor zowel de 
beroepsbeoefenaar die erkenning van beroepskwalificaties aanvraagt met het oog op vestiging als 
ook voor de dienstverrichter, die toegang wenst tot een gereglementeerd beroep met het oog op 
tijdelijke en incidentele dienstverrichting. 
 
In de Algemene wet, en zonodig in de betreffende sectorspecifieke wet- en regelgeving, wordt 
hierom de beroepservaringseis door het onderhavige wetsvoorstel verlaagd van twee naar één jaar.  
3.4.3 Gedeeltelijke toegang  
Uit jurisprudentie van het Europees Hof van Justitie is het principe van gedeeltelijke toegang tot een 
gereglementeerd beroep ontstaan. Met artikel 4 septies van de gewijzigde richtlijn wordt dit principe 
wettelijk verankerd. In sommige gevallen mag een beroepsbeoefenaar de beroepsactiviteit waartoe 
hij in zijn lidstaat van oorsprong of herkomst gekwalificeerd is niet uitoefenen in de lidstaat van 
bestemming waar dat beroep is gereglementeerd, omdat het beroep daar meer beroepsactiviteiten 
omvat dan enkel de beroepsactiviteit waartoe de beroepsbeoefenaar in zijn lidstaat van oorsprong 
31 
 W10151.K-2
