De op grond van dit wetsvoorstel te verwerken persoonsgegevens zijn te onderscheiden in 
persoonsgegevens, bijzondere (gevoelige) persoonsgegevens en bijzondere persoonsgegevens 
waarvan verwerking geschiedt op basis van de Wet justitiële en strafvorderlijke gegevens (Wjsg). 
Voor elk van deze categorieën geldt een eigen regime, dat door degene die voor de verwerking van 
die persoonsgegevens verantwoordelijke is steeds in acht moet worden genomen. 
Hoofdstuk 2, paragraaf 1, van de Wbp geeft de voorwaarden voor de rechtmatigheid van de 
verwerking van persoonsgegevens. Artikel 6 van de Wbp schrijft voor dat gegevensverwerking in 
overeenstemming met de wet en behoorlijk en zorgvuldig dient te zijn. De meest fundamentele 
bepalingen van de Wbp zijn artikel 7 waarin is bepaald dat het verzamelen van persoonsgegevens 
moet gebeuren voor welbepaalde, uitdrukkelijk omschreven en gerechtvaardigde doeleinden, en 
artikel 8 waarin is voorgeschreven dat voor de gegevensverwerking ten minste één van de in dat 
artikel limitatief opgesomde grondslagen voor de gegevensverwerking aanwezig moet zijn. Artikel 8, 
onder c, bevat de grondslag dat de gegevensverwerking noodzakelijk is om een wettelijke 
verplichting na te komen, en in artikel 8, onder e, is de grondslag neergelegd dat persoonsgegevens 
worden verwerkt voor zover gegevensverwerking noodzakelijk is voor de goede vervulling van een 
publiekrechtelijke taak. Op grond van artikel 9 mogen persoonsgegevens niet verder worden 
verwerkt op een wijze die onverenigbaar is met de doeleinden waarvoor ze zijn verkregen. 
Persoonsgegevens moeten, gelet op de doeleinden waarvoor zij worden verwerkt, toereikend, ter 
zake dienend en niet bovenmatig zijn, alsmede juist en nauwkeurig (artikel 11). De bewaring ervan 
mag op grond van artikel 10 niet langer plaatsvinden dan noodzakelijk is voor de 
verwerkingsdoeleinden. Daarnaast moet, zo bepaalt artikel 13, zorg worden gedragen voor 
beveiliging van de persoonsgegevens.  
 
In aanvulling op artikel 8 van de Wbp geldt voor bijzondere (gevoelige) persoonsgegevens, zoals 
gegevens over ras of gezondheid of strafrechtelijke gegevens, een verscherpt regime, dat is geregeld 
in hoofdstuk 2, paragraaf 2, van de Wbp. Artikel 16 van de Wbp verbiedt in beginsel verwerking van 
bijzondere persoonsgegevens. Artikel 22, eerste lid, van de Wbp bepaalt, voor zover hier van belang, 
dat het verbod om strafrechtelijke persoonsgegevens te verwerken als bedoeld in artikel 16 niet van 
toepassing is indien de verwerking geschiedt door verantwoordelijken die deze hebben verkregen 
krachtens de Wjsg. Daarnaast is op grond van artikel 23, eerste lid, onder f, van de Wbp, voor zover 
hier van belang, het verbod om bijzondere persoonsgegevens te verwerken niet van toepassing voor 
zover de verwerking noodzakelijk is met het oog op een zwaarwegend algemeen belang, passende 
waarborgen worden geboden ter bescherming van de persoonlijke levenssfeer en dit bij wet wordt 
bepaald. 
 
De Wjsg bevat – naast de Wbp – een bijzonder regime voor de verwerking van justitiële en 
strafvorderlijke gegevens. Daarbij gelden strikte voorschriften op het punt van noodzakelijkheid, 
doelbinding en zorgvuldigheid van de verwerking van die gegevens. 
 
Ook de bepalingen van het wetsvoorstel over de verwerking van persoonsgegevens vormen een 
implementatie van de gewijzigde richtlijn. Dit betekent dat de afwegingen ter zake van de 
verwerking van persoonsgegevens in belangrijke mate al zijn gemaakt op het niveau van de richtlijn 
2013/55. Dit geldt evenzeer voor de verwerking van de bijzondere persoonsgegevens. De 
Nederlandse implementatiewetgever komt slechts beperkt een zelfstandige afweging toe. 
 
In de volgende paragraaf wordt met betrekking tot de verwerking van persoonsgegevens nader 
ingegaan op het waarschuwingsmechanisme. Bij de algemene maatregel van bestuur waarin de 
regels voor de Europese beroepskaart worden opgenomen (zie de voorgestelde artikelen 30a en 30b 
van de Algemene wet), zal nader worden ingegaan op de verwerking van persoongegevens bij de 
Europese beroepskaart. 
 
Advies College bescherming persoonsgegevens 
43 
 W10151.K-2
