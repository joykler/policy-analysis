Over de erkenning van beroepen van medisch specialisten, is in de Wet BIG niets specifiek geregeld. 
In de inschrijving in een specialistenregister van een buitenslands gediplomeerde, wordt voorzien 
door de specialistenregisters. Artikel 14, derde lid, Wet BIG verplicht de betreffende 
specialistenvereniging dat zij de aan het register ten grondslag liggende regeling zodanig vaststelt, 
dat die regeling in overeenstemming is met de Europese regelgeving. Dat betekent dat de 
specialistenverenigingen in hun regelingen ook een mogelijkheid van gedeeltelijke toegang zullen 
hebben. 
 
Onderdelen B, F, G, H, I en K 
 
Gedeeltelijke toegang voor een BIG-beroep is in een aantal gevallen denkbaar. Het betreft de 
basisberoepen, die gereglementeerd zijn op grond van artikel 3 van Wet BIG, de beroepen van de 
medisch specialisten, die gereglementeerd zijn op grond van artikel 14 van de Wet BIG, de beroepen 
waarop het stelsel van de bescherming van opleidingstitels van toepassing is, zoals gereglementeerd 
in artikel 34 van de Wet BIG en de experimentele beroepen, die gereglementeerd zijn in artikel 36a 
van de Wet BIG. Gedeeltelijke toegang is niet van toepassing op beroepsbeoefenaars wier 
beroepskwalificaties automatisch worden erkend op basis van gemeenschappelijke 
opleidingsbeginselen of op basis van verworven rechten. Een gevolg van de gedeeltelijke toegang is 
dat de beroepsbeoefenaars de beroepstitel van de betrokken staat van herkomst of oorsprong mogen 
gebruiken. Het voorgestelde artikel 12, derde lid van de Algemene wet erkenning EU-
beroepskwalificaties voorziet daarin. Deze bepaling vindt haar oorsprong in artikel 4 septies, vijfde 
lid, van richtlijn 2005/36/EG. Omdat deze bepaling van hogere orde is dan de in de Wet BIG-
opgenomen verboden om een voorbehouden of een mogelijk daarop gelijkende titel te voeren, 
kunnen die verboden niet gelden indien de beroepsbeoefenaar aan wie gedeeltelijke toegang is 
verleend een beroepstitel uit het land van herkomst of oorsprong voert en die titel gelijk is aan of 
gelijkt op een beschermde titel. 
 
Onderdelen C en D 
 
Op grond van richtlijnen 2005/36/EG en 2013/55/EU dient de migrerende beroepsbeoefenaar te 
beschikken over de talenkennis die voor de uitoefening van het beroep vereist is, hetgeen door de 
minister gecontroleerd kan worden. Dit is in artikel 31 van de Algemene wet erkenning EU-
beroepskwalificaties opgenomen. Ter verduidelijking wordt in artikel 6 van de Wet BIG expliciet de 
algemene voorwaarde toegevoegd dat voor inschrijving in het register voldoende beheersing van de 
Nederlandse taal vereist is. Deze eis geldt voor iedereen die zich in wil schrijven in het BIG-register, 
dus ook voor Nederlandse ingezetenen en migrerende beroepsbeoefenaars die een studie in 
Nederland hebben afgerond. In artikel 5 van de Wet BIG is opgenomen dat bij of krachtens algemene 
maatregel van bestuur regels gesteld kunnen worden over de uitvoering van deze voorwaarde. 
Hierbij valt te denken aan regels omtrent de vereiste documenten die door de aanvrager overlegd 
moeten worden of het niveau van de talenkennis waar aan voldaan moet worden. 
 
Onderdeel  J 
 
De invoering van de Europese beroepskaart heeft gevolgen voor de erkenning van 
beroepskwalificaties in het kader van Wet BIG. 
Beoefenaars van de in artikel 3 van de Wet BIG genoemde beroepen, die in een van de lidstaten van 
de Europese Unie of een van de andere overeenkomstsluitende landen zijn gevestigd en die tijdelijk 
of incidenteel diensten in de uitoefening van dat beroep in Nederland verrichten, dienen te voldoen 
aan de verplichtingen, gesteld in artikel 43 van de Wet BIG. Een van de verplichtingen (artikel 43, 
tweede lid, onderdeel c, van de Wet BIG) houdt in dat de betrokkene een bewijs van zijn nationaliteit 
dient over te leggen, alsmede bescheiden waaruit blijkt dat hij zijn beroep in het land van herkomst 
wettig uitoefent en dat hij over het juiste getuigschrift beschikt. Indien de minister van 
68 
 W10151.K-2
