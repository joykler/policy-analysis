Bovendien wordt het op grond van het nieuwe derde lid, onderdeel f (ingevolge artikel 7, tweede lid, 
onderdeel f, van de gewijzigde richtlijn) mogelijk om voor beroepen met patiëntveiligheidsimplicaties 
te verzoeken om een verklaring als bewijs dat de dienstverrichter beschikt over de taalkennis die 
voor de uitoefening van het desbetreffende beroep noodzakelijk is. 
Het nieuwe vijfde lid van artikel 23 gaat naar aanleiding van artikel 7, lid 2bis, van de gewijzigde 
richtlijn over de situatie waarin een beroep in delen van Nederland verschillend is gereglementeerd. 
De dienstverrichter heeft het recht op toegang tot de beoogde dienstenactiviteit of om die activiteit 
uit te oefenen op het gehele grondgebied van Nederland. Het voorgestelde artikel 23, vijfde lid, 
bepaalt dat in het geval dat een beroep in delen van Nederland anders is gereglementeerd, onder 
voorwaarden aanvullende informatie kan worden gevraagd door de bevoegde autoriteit. 
 
Onderdeel P, artikel 27 (Controle in verband met volksgezondheid of openbare veiligheid) 
 
Huidig artikel 27 stelt regels voor de controle van beroepskwalificaties die een bevoegde autoriteit 
kan uitvoeren indien sprake is van een dienstverrichter die tijdelijk en incidenteel een dienst wenst te 
verrichten in een gereglementeerd beroep dat in Nederland is aangemerkt als een gereglementeerd 
beroep dat verband houdt met de volksgezondheid of de openbare veiligheid. Op basis van de 
voorgestelde wijziging zal ingevolge artikel 7, vierde lid, vierde alinea, van de gewijzigde richtlijn de 
bevoegde autoriteit voortaan de in het kader van een leven lang leren formeel gevalideerde 
verworven kennis, vaardigheden of competenties van de dienstverrichter mee moeten laten wegen, 
alvorens hij eventueel een compenserende maatregel oplegt. Daarnaast zal een compenserende 
maatregel alleen nog de vorm kunnen krijgen van een proeve van bekwaamheid.   
 
Onderdeel Q, artikel 28 (Procedure controle) 
 
De criteria voor het verlenen van gedeeltelijke toegang die zijn opgenomen in voorgesteld artikel 12, 
zullen van overeenkomstige toepassing zijn op tijdelijke en incidentele dienstverrichting in de zin van 
artikel 27; dienstverrichting met implicaties voor de volksgezondheid of de openbare veiligheid. 
Indien een bevoegde autoriteit op grond van artikel 27 besluit de kwalificaties van de 
dienstverrichter te controleren en daarbij constateert dat het in Nederland gereglementeerde beroep 
meer beroepswerkzaamheden omvat dan de beroepswerkzaamheden die de dienstverrichter in zijn 
eigen lidstaat mag uitoefenen, dient zij gedeeltelijke toegang tot het gereglementeerd beroep te 
overwegen overeenkomstig artikel 12. 
 
Artikel 7, vierde lid, derde alinea, van de Richtlijn schrijft voor dat als er problemen zijn die 
vertraging veroorzaken bij het nemen van een besluit, die problemen binnen één maand moeten zijn 
opgelost, en dat vervolgens binnen twee maanden moet worden besloten. Dit is overgenomen in 28, 
tweede lid. Hierbij wordt afgeweken van de Algemene wet bestuursrecht: 
- op grond van de Awb duurt de opschorting totdat de gevraagde aanvullende informatie is verstrekt 
of totdat er (voor het bestuursorgaan) geen overmachtssituatie meer bestaat waardoor het nemen 
van een beslissing niet mogelijk was. De Richtlijn bepaalt dat binnen één maand het probleem moet 
zijn opgelost. In artikel 28, tweede lid, is daarom opgenomen dat de termijn voor hoogstens een 
maand kan worden opgeschort. 
- op grond van de Awb wordt na de opschorting de oorspronkelijke termijn hervat. De richtlijn 
bepaalt dat na de opschorting binnen twee maanden moet worden besloten. 
 
In het huidige artikel 28 is reeds opgenomen dat de beroepskwalificaties van een dienstverrichter 
worden geacht toereikend te zijn voor het verrichten van de diensten, indien de bevoegde autoriteit 
niet tijdig beslist. Na de inwerkingtreding van de huidige Algemene wet, is in de Algemene wet 
bestuursrecht (Awb) een algemene paragraaf met betrekking tot de ‘lex silencio positivo’ ingevoerd. 
Omwille van conformiteit met de Awb wordt in artikel 28, paragraaf 4.1.3.3 van die wet van 
toepassing verklaard. 
 
56 
 W10151.K-2
