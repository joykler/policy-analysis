49 Kunt u toelichten uit welke groeperingen de Syrische oppositie bestaat die Nederland 9 9
steunt? Beschouwt u deze groepering als gematigd? Graag een toelichting.
Antwoord:
Nederland steunt de Syrische politieke oppositie die is verenigd onder de paraplu van
de Syrische Oppositie Coalitie (SOC) en de daaruit afgeleide Syrische Interim-regering
(SIG). De SOC is een coalitie van groepen die samen een brede afspiegeling van de
Syrische samenleving vormen (soennieten, sjiieten, alawieten, christenen, Koerden).
Nederland beschouwt de SOC als gematigd omdat de SOC zich inzet voor een
politieke uitweg uit het conflict in Syrië en een pluralistisch en inclusief toekomstig
Syrië voorstaat. Een groot deel van de internationale gemeenschap heeft de SOC
erkend als een legitieme vertegenwoordiger van het Syrische volk.
Voorts voorziet Nederland een aantal gematigde gewapende Syrische oppositiegroepen
van niet-gewapende steun. Mede dankzij de Nederlandse steun slagen deze groepen er
beter in zich te handhaven in de strijd en lokale bevolking bescherming te bieden tegen
de aanvallen van Assad en extremistische groepen als ISIS en Jabhat al-Nusra.
Nederland werkt uitsluitend samen met groepen die kwalificeren als gematigd. Dat wil
onder andere zeggen dat deze groepen niet samenwerken met extremistische groepen,
dat zij een inclusieve politieke oplossing van het conflict nastreven en dat zij
gecommitteerd zijn aan de naleving van het humanitair oorlogsrecht.
50 Nederland speelt een voortrekkersrol bij de vernieuwing van humanitaire hulp. Neemt 9
u in deze vernieuwingsagenda ook inclusie van mensen met een beperking mee – een
onderwerp dat ook geagendeerd staat op de World Humanitarian Summit (WHS)?
Wordt gebruik van big data ook ingezet om noodhulp toegankelijker te maken voor
mensen met een handicap?
Antwoord:
Het kabinet onderschrijft het belang om tijdens alle fasen van humanitaire hulp (van
paraatheid tot het plannen en uitvoeren van humanitaire respons) en in alle thematische
clusters waarlangs humanitaire hulp wordt verleend rekening te houden met de
specifieke behoeften van kwetsbare groepen, waaronder vrouwen en kinderen, ouderen
en mensen met een handicap. Nederland benadrukt het belang van specifieke aandacht
voor kwetsbare groepen in aanloop naar de WHS, en benadrukt bovendien de
leiderschapsrol die kwetsbare groepen kunnen spelen binnen humanitaire
hulpverlening. Recent heeft Nederland hier een oproep toe gedaan tijdens de opening
van de World Humanitarian Summit Global Consultation in Geneve op 13 oktober
2015. Het gebruik van big data binnen humanitaire hulp kan hulpverlening effectiever
maken, o.a. omdat hulporganisaties met behulp van betrouwbare data beter kunnen
begrijpen wie welke hulp nodig heeft. Nederland ziet er op toe dat in de humanitaire
data-initiatieven die Nederland ondersteunt, specifieke aandacht wordt gegeven aan de
mogelijkheden van data om begrip van de noden van kwetsbare groepen en
hulpverlening aan deze groepen te versterken.
51 Op basis waarvan en hoe meet de projectgroep die de beleidscoherentie voor 10
ontwikkeling bewaakt of aan de gestelde eisen wordt voldaan?
Antwoord:
De projectgroep bekijkt per onderwerp wat de problemen op het gebied van coherentie
zijn en hoe incoherent beleid tegen gegaan kan worden. Aan de hand daarvan
formuleert de projectgroep meetbare doelen en te ondernemen acties. Op het
onderwerp TRIPS en toegang tot betaalbare medicijnen bijvoorbeeld wordt
samengewerkt met het Ministerie van Economische Zaken en het Ministerie van
Volksgezondheid, Welzijn en Sport. Een concreet doel is dat de TRIPS-raad de MOLs
Totaallijst feitelijke vragen Vaststelling begrotingsstaten van Buitenlandse Handel en
Ontwikkelingssamenwerking (34300-XVII) 25/84
