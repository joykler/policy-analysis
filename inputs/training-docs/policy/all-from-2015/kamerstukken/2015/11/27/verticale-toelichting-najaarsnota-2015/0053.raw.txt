DGGF 
Het Dutch Good Growth Fund (DGGF) heeft als doel het bevorderen van handel en investeringen 
van het MKB in ontwikkelingslanden en Nederlandse bedrijven die in ontwikkelingslanden willen 
investeren. Tussen de jaren 2014-2017 is 700 mln. beschikbaar om het fonds te voeden, waarna 
het DGGF moet revolveren. Een deel van de middelen beschikbaar voor het jaar 2015 is niet 
volledig uitgeput, dit budget wordt meegenomen naar volgende jaren. 
 
Infrastructuurontwikkeling 
De programma’s ORIO en DRIVE hebben als doel publieke infrastructuurprojecten in 
ontwikkelingslanden te stimuleren. Vanwege de opstartfase is een deel van de middelen niet 
volledig uitgeput, dit budget wordt meegenomen naar volgende jaren. 
 
Overig armoedebeleid 
De omvang van ODA is gekoppeld aan de omvang van de economie (het BNI). In het verleden zijn 
de negatieve BNI-aanpassingen als gevolg van de krimpende economie in eerste instantie 
geparkeerd op artikel 5 (parkeer- en verdeelartikel begroting BHOS), en vervolgens verdeeld over 
andere artikelen van de BHOS-begroting. Deze mutatie is het resultaat van de invulling van deze 
zogenaamde BNI-korting op het ODA-budget op de verschillende artikelen van de BHOS-begroting. 
De minregel op artikel 5 wordt daarmee kleiner. 
 
Rechtstaatontwikkeling, wederopbouw, vrede 
Het UNICEF-programma Education and Peacebuilding heeft minder budget nodig dan gepland. 
 
VN crisisbeheersingsoperaties 
De verlaging van het budget is het gevolg van een vertraging van een deel van de Nederlandse 
contributie aan VN-crisisbeheersingsoperaties. Deze uitgaven vinden plaats na afroep door de VN 
en zijn gebaseerd op de kosten van de verschillende operaties, de geldende afspraken over het 
Nederlandse aandeel in de totale kosten, en de liquiditeitsbehoefte in enig jaar. 
 
Vrijgave ontvangsten MINUSMA 
De Verenigde Naties hanteren een vergoedingensysteem voor landen die een bijdrage leveren aan 
VN-missies, zoals MINUSMA. Ontvangsten die voor volgend jaar verwacht werden zijn dit jaar 
reeds binnengekomen. Met de vrijgave wordt voorgesteld deze ontvangsten via de 
eindejaarsmarge mee te nemen naar 2016. 
 
Diversen (Beleidsmatige mutaties - uitgaven) 
De post bevat een aantal mutaties waarvan de belangrijkste zich voordoen op de begrotingen van 
Buitenlandse Zaken, Buitenlandse Handel en Ontwikkelingssamenwerking en Veiligheid en Justitie. 
De apparaatuitgaven van het ministerie van Buitenlandse Zaken worden per saldo verlaagd omdat 
een deel van de uitgaven op het terrein van ICT en huisvesting pas begin 2016 gerealiseerd wordt. 
Daarnaast dalen de HGIS-uitgaven op de begroting van Veiligheid en Justitie omdat in 2015 de 
bijdrage aan Eurojust lager is uitgevallen. Een deel hiervan wordt in 2016 verwacht. Ten slotte 
dalen de uitgaven, op de begroting van Buitenlandse Handel en Ontwikkelingssamenwerking voor 
programma’s op het terrein van handelsbevordering (art. 1.2), vanwege een lagere 
liquiditeitsbehoefte bij uitvoerder RVO. 
 
Diversen (Beleidsmatige mutaties - niet-belastingontvangsten) 
Deze post bevat verschillende mutaties, waarvan de belangrijkste zich voordoet op het 
apparaatartikel van het ministerie van Buitenlandse Zaken. In 2015 zijn enkele panden in het 
buitenland verkocht, deze onroerend goed ontvangsten worden door het ministerie van 
Buitenlandse Zaken gereserveerd. Hiermee kunnen de jaarlijks geplande investeringen van de 
huisvesting in het buitenland gefinancierd worden, met als doel de huisvestingsportefuille te 
rationaliseren en in lijn te brengen met de nieuwe behoeften. Daarbij zijn de sleutelwoorden: 
soberder, functioneler en mogelijke samenwerking met andere landen door middel van co-locaties. 
Op deze wijze is Buitenlandse Zaken in staat om de taakstelling op het apparaat en postennet te 
realiseren.
