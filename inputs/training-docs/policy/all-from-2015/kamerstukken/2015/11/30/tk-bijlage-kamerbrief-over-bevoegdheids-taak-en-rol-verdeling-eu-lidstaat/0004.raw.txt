- opstellen van indicatoren om jihadgangers te onderkennen (co-drivers Duitsland en 
Luxemburg), en; 
- de aanpak van personen die de jihadgang mogelijk maken, zogeheten facilitatoren, te 
verbeteren (drivers Spanje en het Verenigd Koninkrijk). 
 
e. Eurojust 
Art. 85 VWEU formuleert de opdracht van Eurojust. Deze bestaat in het ondersteunen en 
versterken van de coördinatie en de samenwerking tussen de nationale autoriteiten die belast zijn 
met het onderzoek en de vervolging van zware criminaliteit welke twee of meer lidstaten schaadt 
of een vervolging op gemeenschappelijke basis vereist, op basis van de door de autoriteiten van de 
lidstaten en Europol uitgevoerde operaties en verstrekte informatie. 
 
f. Financial Intelligence Unit (FIU) 
De Financial Intelligence Unit-Nederland (FIU-Nederland) maakt onderdeel uit van de 
rechtspersoon Staat der Nederlanden, maar is beheersmatig ondergebracht bij de politie als een 
zelfstandig, onafhankelijk en herkenbaar opererende entiteit. Beleidsmatig valt ze onder het 
Ministerie van Veiligheid en Justitie (artikel 12 Wwft). 
 
De FIU heeft als hoofdtaak ongebruikelijke transacties nader te onderzoeken en te verrijken met 
aanvullende informatie, om te bezien of deze transacties verdacht verklaard kunnen worden en 
zodoende gedeeld kunnen worden met opsporings- en inlichtingendiensten (artikel 13 Wwft). 
De FIU is op basis van de Wet ter voorkoming van witwassen en financieren van terrorisme (artikel 
16 Wwft) het enige en centrale meldpunt, waar diverse meldplichtige instellingen ongebruikelijke 
transacties dienen te melden.  
De missie van de FIU is om met haar financial intelligence misdaad, vooral witwassen en de 
financiering van terrorisme, te voorkomen en te bestrijden met het oog op het waarborgen van de 
integriteit van het (Nederlandse) financiële stelsel. 
 
Witwassen van geld en de financiering van terrorisme is alleen door gezamenlijke (inter)nationale 
inspanningen effectief te bestrijden. Door de FIU wordt derhalve bewust geïnvesteerd in het 
onderhouden en verdiepen van internationale samenwerking met partners. Niet alleen op het 
gebied van operationele gegevensuitwisseling maar ook wat betreft de overdracht en uitwisseling 
van kennis en ervaring.  
De FIU neemt hiertoe deel aan internationale gremia als de Financial Action Task Force on money 
laundering (FATF), de Egmont Groep, het FIU.NET en in het FIU Platform binnen de Europese Unie. 
Daarnaast werkt de FIU op basis van bilaterale samenwerkingsverbanden samen met buitenlandse 
FIU’s en opsporingsdiensten. 
Tot slot werkt de FIU in Koninkrijksverband, nauw samen met de koninkrijksdelen Curaçao, Aruba 
en Sint Maarten. Dienstverleners die zijn gevestigd op de BES-eilanden, Caribisch Nederland 
geheten, dienen de ongebruikelijke transacties te melden bij de FIU-Nederland. 
 
g. FRONTEX 
Frontex is het Europese agentschap dat de taak heeft om lidstaten te ondersteunen op het gebied 
van management van de buitengrenzen. Het agentschap speelt een cruciale rol als het gaat om 
steun aan lidstaten die te kampen hebben met hoge instroom van illegale migratie via de 
buitengrenzen. Dit vindt met name plaats door middel van de gezamenlijke operaties die door 
Frontex worden gecoördineerd en waarbij personeel en materieel van lidstaten wordt ingezet. Bij 
deze gezamenlijke operaties blijven de lidstaten primair verantwoordelijk voor het 
grensmanagement. De rol van Frontex bij contraterrorisme is beperkt, aangezien het agentschap 
zich met name richt op ondersteuning bij grensmanagement, gerelateerd aan illegale migratie. Wel 
heeft Frontex het bewustzijn bij grenswachters verhoogd op het gebied van (contra)terrorisme. 
Tevens heeft het agentschap vanuit zijn expertise bijgedragen aan het opstellen van risico-
indicatoren, die grensautoriteiten gebruiken bij het herkennen van terroristische reisbewegingen.  
 
 
h. Atlas-netwerk
