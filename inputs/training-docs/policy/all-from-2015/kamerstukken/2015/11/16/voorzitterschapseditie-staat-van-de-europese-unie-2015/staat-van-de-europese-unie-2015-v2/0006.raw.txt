De hierboven beschreven stappen, gericht op een Unie die zich toelegt op hoofdzaken en inzet op
geïntegreerde oplossingen, zullen essentieel blijken om bovengenoemde crises en uitdagingen
voortvarend het hoofd te kunnen bieden Het maken van nationaal gevoelige afspraken onderling (bijv.
over een permanent herverdelingsmechanisme voor asielzoekers) en het vinden van lange termijn
oplossingen met partners buiten de Unie vraagt om een EU die effectief functioneert en daadkracht
toont. Cruciale taak voor het voorzitterschap is bij dit alles een belangrijke faciliterende rol te spelen
en op te roepen tot gezamenlijkheid.
NEDERLAND ALS ROULEREND VOORZITTER: VERBINDEND EN VOORTVAREND
Het roulerend voorzitterschap heeft sinds het Verdrag van Lissabon een andere invulling gekregen.
Meer dan voorheen bestaan de werkzaamheden uit het verder brengen van lopende wetgevende
dossiers. Een goed EU-voorzitter is een betrouwbare en efficiënte bemiddelaar die compromissen
smeedt tussen 28 lidstaten onderling en tussen de Raad en de overige instellingen. Het roulerend
voorzitterschap moet daarom snel kunnen schakelen met de (vaste) voorzitters van de Europese
Raad, de Commissie, het Europees Parlement en, waar relevant, de Eurogroep.
Belangrijk gegeven hierbij is dat het Europees Parlement zijn positie als medewetgever, toebedeeld
door het Verdrag van Lissabon, in de afgelopen jaren actief heeft benut en verder heeft vormgegeven.
Het kabinet zal in de aanloop naar en tijdens het EU-voorzitterschap in 2016 de relatie met het EP dan
ook nadrukkelijk intensiveren, om zo te komen tot duurzame, systematische, strategische
samenwerking met deze voor de democratische verankering belangrijke speler. Tegelijkertijd zal het
kabinet de institutionele balans en de rol van nationale parlementen steeds nauwlettend in de gaten
houden.
Het uiteindelijke succes van een voorzitterschap wordt in belangrijke mate bepaald door de efficiëntie
waarmee wetgevende trajecten verder worden gebracht, tot gezamenlijke afspraken wordt gekomen
en de mate waarin het verbindend in Europa kan optreden, juist in een tijd met fragmenterende
krachten.
Meer complexe wetgevende trajecten nemen vaak de nodige tijd in beslag en beslaan dan
verscheidene voorzitterschappen. Dit betekent dat een aantal voorstellen dat Nederland vanuit
nationale optiek graag zou willen oppakken, niet op tijd verschijnt om het besluitvormingstraject
volledig te doorlopen. Toch is ook op die terreinen voortgang mogelijk. De succesvolle agendering van
een belangrijk onderwerp die uitmondt in een constructieve dialoog, de aanname van Raadsconclusies
of het verder brengen van een complex, vastgelopen dossier zijn momenten waarop het
voorzitterschap een essentiële rol vervult.
Soms wordt de bijdrage van een voorzitterschap pas achteraf in volle omvang duidelijk. Als voorzitter
dienen we dit goed in de gaten te houden en slim in te spelen op die plekken waar wél ruimte ligt.
Door agendering van een specifiek thema op een informele Raad, het faciliteren van consultaties of
het organiseren van een conferentie als start van een discussie over langere termijn kan een
voorzitterschap eigen accenten plaatsen. Op deze manier kan Nederland lijnen uitzetten voor de
toekomst. Eén belangrijk aspect staat daarbij voorop: de kracht van een voorzitterschap uit zich ook
in het maken van keuzes en een eenduidig geluid.
Het voorzitterschap zorgt ook voor beperkingen: het luid uitdragen van een eenzijdige, zuiver
nationale lijn verhoudt zich moeizaam met de rol van ‘honest broker’ die de voorzitter moet kunnen
spelen. Een voorzitter dient ervoor te waken als partijdig te worden weggezet. Op eventuele
uitsluitend voor Nederland gevoelige dossiers vraagt dit ontegenzeglijk om evenwichtskunst, op
andere terreinen zullen gelijkgestemde lidstaten actiever van zich moeten laten horen.
Naast dit alles is doortastend optreden in geval van onverwachte (crisis-)situaties bepalend voor het
succes van een voorzitterschap. Ieder voorzitterschap krijgt hier, zij het in verschillende mate, vroeg
of laat mee te maken: de aardbeving in Haïti, de situatie in Griekenland en de aanslagen in Parijs zijn
slechts enkele recente voorbeelden. De reeds genoemde grote uitdagingen waar Europa voor staat en
de onzekerheid die daarmee gepaard gaat vragen, evenals nog niet te voorziene vraagstukken die
kunnen opkomen, in belangrijke mate om flexibiliteit.
6
