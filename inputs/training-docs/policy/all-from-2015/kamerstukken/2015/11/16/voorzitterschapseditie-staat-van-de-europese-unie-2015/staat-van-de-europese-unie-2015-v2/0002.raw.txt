en verankeren de prioriteiten en principes in het hart van het Europese bestuur. Met deze nieuwe en
hernieuwde uitgangspunten als leidraad, is de Commissie vervolgens voortvarend aan de slag gegaan.
In het verlengde hiervan hebben EU-lidstaten en instellingen laten zien dat zij de ontstane tendens
naar te rigide regelgeving willen tegengaan. Op diverse terreinen zet de Commissie concrete stappen
naar kwalitatief betere EU-regelgeving. Er is een scherpere focus op die terreinen waar de EU
daadwerkelijk meerwaarde biedt en er is meer aandacht voor het terugdringen van regeldruk en het
efficiënter verwezenlijken van beleidsdoelen. Dit is essentieel voor het maatschappelijk draagvlak, de
implementatie en de naleving van Europese afspraken. Bij een juiste toepassing draagt deze insteek
tegelijk bij aan een degelijk en vlot verloop van wetgevende trajecten en aan voldoende nationale
beleidsvrijheid en economische bewegingsruimte.
Een ander voorbeeld van Europese eenheid en slagkracht ligt op economisch en monetair terrein. De
EU heeft een diepe crisis doorstaan en is daar sterker uit gekomen. Weeffouten in de Economische en
Monetaire Unie (EMU) zijn en worden hersteld. Bovendien zijn belangrijke stappen gezet om de
eurozone en de bredere Unie zo in te richten dat gezamenlijke afspraken worden nagekomen én
innovatieve groei wordt gestimuleerd. Zo is er de inwerkingtreding van de Bankenunie die bijdraagt
aan verdere versterking van de EMU en de interne markt, via de bevordering van een gelijker
speelveld tussen Europese banken en het terugdringen van (grensoverschrijdende) systeem- en
besmettingsrisico’s. Deze zomer is verder, door intensief gezamenlijk Europees optreden, met
Griekenland een substantieel hervormingsprogramma overeengekomen. Daarmee is een mogelijk
Grieks uittreden uit de eurozone voorkomen en zijn de eenheid en stabiliteit binnen de eurozone
bewaard gebleven. Voor Nederland staat voorop dat Griekenland zich aan de gemaakte afspraken
moet houden. Het nieuwe steunpakket is daartoe geflankeerd door scherpe maatregelen die gericht
zijn op het op orde brengen van de overheidsfinanciën, stabiliteit van de financiële sector en
structurele hervorming van de economie. Het kabinet heeft vertrouwen in de toekomst, maar zal
uiteraard nauwlettend toezien op de strikte naleving en uitvoering van de afspraken die met
Griekenland zijn gemaakt. Een andere belangrijke ontwikkeling op financieel-economisch vlak is de
instelling van het Europees Fonds voor Strategische Investeringen, dat in het leven is geroepen om
groei te stimuleren. Een eerste set projecten heeft al financiering toegewezen gekregen.
Dit zijn slechts enkele voorbeelden van de nieuwe accenten die EU-breed zijn gezet. Het begin van
een kentering in het Europees bestuur, waaraan ook Nederland – vanaf de nationaal uitgevoerde
subsidiariteitsexercitie, het daarop volgende seminar in de winter van 2014 en de niet aflatende
oproep tot aandacht voor hoofdzaken, een betere balans tussen de instellingen en de zoektocht naar
verbinding – een belangrijke impuls heeft weten te geven.
Het kabinet draagt er tijdens het voorzitterschap graag aan bij deze ingeslagen weg voort te zetten.
De geschetste (institutionele) ontwikkelingen laten niet enkel zien dat de EU in staat is tot verandering
van binnenuit, maar geven de Europese Unie ook handvatten om effectiever om te gaan met verdere,
eveneens zeer complexe, uitdagingen.
NOODZAAK TOT EUROPESE SAMENWERKING, SOLIDARITEIT EN VERANTWOORDELIJKHEID
Een aantal uitdagingen waar de EU voor staat vraagt om gezamenlijke antwoorden. De ring van
instabiliteit rond de Europese Unie heeft grote gevolgen voor de wereld om ons heen. Ook binnen de
grenzen van de Unie zijn de gevolgen steeds meer voelbaar. Lidstaten worstelen met de opvang van
grote aantallen mensen op zoek naar een veilig heenkomen of betere economische omstandigheden.
De migratiecrisis vergt tevens een herdefinitie van de samenwerking met sleutelpartners als Turkije
en Afrikaanse landen van herkomst en transit van migranten. Terroristische dreigingen en aanslagen
in onder meer Parijs en Brussel en in aan de EU grenzende landen, zoals in Ankara, leggen druk op
onze samenlevingen. In het oosten daagt Rusland het veiligheidssysteem uit en lopen de gemoederen
op. In reactie gaan stemmen op de spreekwoordelijke luiken dicht te doen, letterlijk de grenzen te
sluiten, of zelfs een ‘illiberal democracy’ na te streven. Juist in deze tijden is het van belang het hoofd
koel te houden, legitieme zorgen te erkennen, en met alle 28 lidstaten samen op te trekken om
problemen effectief te kunnen aanpakken en Europa beter te laten functioneren.
Externe en interne veiligheid zijn onlosmakelijk met elkaar verweven, zoals onlangs dramatisch
geïllustreerd door de aanslagen in Parijs. Dat geldt evenzeer voor de wijze waarop we die veiligheid
2
