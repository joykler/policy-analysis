waarvan beëindiging nog niet aan de orde is. In dat geval kan de minister besluiten om 
de beëindiging uit te stellen.  
 
Indien een opleiding ambtshalve wordt beëindigd, is het altijd mogelijk voor het bevoegd 
gezag om opnieuw diploma-erkenning aan te vragen, zodra de instelling weer 
voornemens is de opleiding aan te bieden. Op deze wijze wordt gewaarborgd dat het 
crebo een actuele stand van zaken geeft en dat voldoende toezicht gehouden kan 
worden op opleidingen.  
  
6. Draagvlak in het veld/internetconsultatie 
Van 9 februari 2015 tot en met 9 maart 2015 is een concept-versie van het wetsvoorstel 
openbaar gemaakt voor internetconsultatie. De internetconsultatie heeft tot vijf reacties 
geleid, waarvan vier openbaar. Drie ervan waren afkomstig van of namens een 
organisatie, te weten de Jongeren Organisatie Beroepsonderwijs (JOB), de Nederlandse 
Raad voor Training en Opleiding (NRTO) en een landelijke klachtencommissie 
(Onderwijsgeschillen) en twee reacties waren individueel.   
Deze reacties hebben op een aantal punten geleid tot aanpassing van het wetsvoorstel 
of de memorie van toelichting, zoals hierna wordt toegelicht. 
 
6.1 Samenvatting van de reacties 
De reacties van de internetconsultatie hadden betrekking op de klachtenregeling, de 
medezeggenschap ten aanzien van het schoolkostenbeleid en de aanscherping van de 
diploma-erkenning voor niet-bekostigde opleidingen.  
  
6.2 Klachtenregeling 
De reacties op de wettelijke verankering van het klachtrecht zijn overwegend positief. 
Een respondent denkt dat wettelijke verankering van klachtrecht studenten niet gaat 
helpen, omdat studenten niet durven te klagen omdat ze afhankelijk zijn van docenten.  
De JOB geeft in haar reactie aan niet alleen blij te zijn met de verankering, maar het ook 
als positief te zien dat met dit wetsvoorstel duidelijkheid wordt gecreëerd over waaraan 
een behoorlijke klachtenregeling dient te voldoen. In één reactie wordt bepleit om 
verder te gaan dan deze regeling en naast de klachtenprocedure bij een 
klachtencommissie ook wettelijk voor te schrijven dat aan de instelling een ombudsman 
wordt benoemd om juist (formele) klachten te voorkomen.  
De NRTO geeft in zijn reactie aan er de voorkeur aan te geven, gezien de diversiteit van 
de (niet-bekostigde) instellingen – van heel groot tot heel klein – dat de wet zich 
beperkt tot het voorschrift dat er een klachtenprocedure dient te zijn, zonder verdere 
voorschriften. Uit de reactie van de landelijke klachtencommissie blijkt dat deze juist 
uniformiteit in een klachtenregeling om redenen van transparantie en rechtsgelijkheid 
nodig acht.  
Naar aanleiding van de reacties wordt hierna nader ingegaan op de ruimte die de 
klachtenregeling biedt. 
 
6.2.1 Klachtenregeling volgens de Algemene wet bestuursrecht (Awb)  
Voordat wordt ingegaan op de ruimte die de klachtenregeling volgens de Awb biedt, 
wordt opgemerkt dat het natuurlijk de voorkeur verdient dat klachten worden 
voorkomen en dat situaties die kunnen leiden tot het indienen van klachten vroegtijdig 
worden onderkend en dat daar werk van wordt gemaakt. Goede communicatie op de 
instelling, een open houding waarin studenten serieus worden genomen en geen angst 
hoeven te hebben voor repercussies als zij problemen melden, mogelijkheden tot 
bemiddeling, bijvoorbeeld met behulp van een vertrouwenspersoon of een 
ombudsfunctionaris zijn in dat licht een goede zaak en zeker aan te bevelen. Over de 
diverse manieren om problemen en ongewenste situaties te voorkomen, worden in dit 
wetsvoorstel geen wettelijke voorschriften opgenomen omdat dat bij uitstek een zaak 
wordt geacht die op het niveau van de instelling het best kan worden bepaald. 
 
Voor het geval dat er klachten rijzen, ondanks het bestaan van middelen of 
instrumenten om problemen en onbevredigende situaties te voorkomen of bij het 
ontbreken hiervan, biedt dit wetsvoorstel formeel de mogelijkheid tot het indienen van 
een klacht en geeft het daarvoor een klachtenregeling met waarborgen voor een 
behoorlijke, zorgvuldige behandeling van klachten. De voorschriften daarvoor – die 
grotendeels afkomstig zijn uit de Awb – zijn beperkt tot een minimum, juist met het doel 
ruimte te geven aan partijen om met kwesties die spelen zo goed mogelijk aangepast 
aan de specifieke situatie en zonder onnodig juridificeren of bureaucratische rompslomp 
    W6630.K-2
