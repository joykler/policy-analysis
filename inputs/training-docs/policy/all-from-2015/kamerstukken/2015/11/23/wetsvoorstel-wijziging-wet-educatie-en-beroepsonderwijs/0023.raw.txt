een soortgelijke bepaling in artikel 7.59b, van de Wet op het hoger onderwijs en 
wetenschappelijk onderzoek (WHW). Anders dan in de WHW is in er in het onderhavige 
wetsvoorstel voor gekozen om de bepalingen die van overeenkomstige toepassing zijn, 
te benoemen in plaats van –zoals in genoemd artikel van de WHW- titel 9:1 van de Awb 
rechtstreeks van (overeenkomstige) toepassing te verklaren. Dat biedt de gelegenheid 
om met gebruik van de Awb zoveel mogelijk maatwerk te bieden bij de klachtenregeling 
binnen in casu mbo-instellingen. Bij voorbeeld als het gaat om de kring van klagers en 
beklaagden en de vertrouwelijkheid van de procedures; maar ook vanwege de keuze om 
de klachtenbehandeling binnen het mbo bij een klachtencommissie te leggen (zie hierna, 
derde lid). Op die manier zijn de artikelen van titel 9.1 van de Awb van overeenkomstige 
toepassing verklaard die voor een goede klachtbehandeling in het mbo van belang zijn. 
De desbetreffende artikelen worden hierna toegelicht.  
 
Eerste lid 
In het eerste lid wordt bepaald wie een klacht kunnen indienen. Dit zijn de betrokkenen 
bij het onderwijs van de instelling: (examen-)studenten, voormalige en aanstaande 
studenten, personeel en overige betrokkenen bij het onderwijs bij het onderwijs of de 
praktijkbegeleiding van de instelling. Bij minderjarige studenten kunnen, zoals in het 
algemeen deel van deze toelichting is aangegeven (paragraaf 2.2), ook de ouders of 
wettelijke verzorgers een klacht indienen. 
Deze betrokkenen hebben het recht een klacht in te dienen en op een behoorlijke 
behandeling van deze klacht. De klacht kan gericht zijn op gedragingen van het bevoegd 
gezag of personen die ten behoeve van de instelling met taken belast zijn. Dat is breder 
dan het personeel van de instelling. Ook kan daarbij worden gedacht aan 
schoonmaakpersoneel, uitzendkrachten, stagiaires en andere personen die 
(onderwijsondersteunende) werkzaamheden verrichten voor de instelling en die geen 
dienstverhouding hebben met de instelling. Ook een stagebegeleider van een student 
tijdens diens stage kan hier bijvoorbeeld onder vallen. Onder gedraging valt ook het 
nalaten van een gedraging. Een gedraging kan, zoals in de memorie van toelichting bij 
het wetsvoorstel dat de klachtenregeling in de Awb introduceerde is toegelicht 
(Kamerstukken II, 1997/98, 25 837, nr.3, par.8.3), ook een besluit omvatten. 
Daarbij zij opgemerkt dat tegen een aantal besluiten aparte voorzieningen open staan, 
bijvoorbeeld de mogelijkheid van beroep bij de examencommissie.  
 
Klachten kunnen mondeling of schriftelijk worden ingediend. In beide gevallen geldt dat 
zij behoorlijk dienen te worden afgehandeld. De eerste volzin van dit lid komt overeen 
met de algemene bepalingen in de artikelen 9:1 en 9:2 van de Awb, met dien verstande 
dat de kring van mogelijke indieners van klachten hier de betrokkenen bij het onderwijs 
van de instelling zijn, in plaats van “een ieder”. Ook de kring van “beklaagden’’ is hier 
specifiek voor de onderwijssituatie ingevuld: het gaat om gedragingen van het bevoegd 
gezag en van personen die ten behoeve van de instelling met taken belast zijn. De 
tweede volzin verklaart artikel 9:3 van de Awb van overeenkomstige toepassing dat 
bepaalt dat tegen besluiten over de behandeling van een klacht geen bezwaar of beroep 
openstaat. Reden voor dit Awb-artikel is dat de wetgever een opeenstapeling van 
procedures en formalisering wilde voorkomen. 
 
Tweede lid 
Hierbij gaat het om de overeenkomstige toepassing van een aantal artikelen in de Awb 
ter waarborging van een juiste klachtbehandeling:  
 
artikel 9:4 (vereisten waaraan een schriftelijke klacht moet voldoen) 
Dit artikel betreft de minimale eisen waaraan een schriftelijke klacht moet voldoen: 
ondertekening, naam en adres van de indiener, de dagtekening en een omschrijving van 
de gedraging waartegen de klacht is gericht;  
 
artikel 9:5 (tegemoetkoming) 
Dit artikel bepaalt dat de klachtprocedure elk moment kan worden stopgezet als naar 
tevredenheid van de klager aan de klacht is tegemoetgekomen, waarbij het oordeel of 
dat het geval is, bij de klager ligt. Hierdoor is een snelle, informele afhandeling van 
klachten mogelijk; 
 
artikel 9:6 (ontvangstbevestiging) 
Dit artikel bepaalt dat de ontvangst van de klacht schriftelijk moet worden bevestigd aan 
de indiener;  
    W6630.K-2 23
