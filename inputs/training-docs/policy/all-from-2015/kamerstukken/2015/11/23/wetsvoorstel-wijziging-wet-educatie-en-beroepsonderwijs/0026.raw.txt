Door artikel 2:5, eerste lid, van de Awb (geheimhoudingsverplichting) van 
overeenkomstige toepassing te verklaren op een ieder die is betrokken bij de uitvoering 
van de klachtbehandeling, voorziet dit lid in een waarborg voor betrokkenen dat 
klachtbehandeling er niet toe leidt dat vertrouwelijke zaken naar buiten worden 
gebracht. 
 
Vijfde lid 
Uiteraard is van belang dat algemeen bekend is hoe de instelling de klachtbehandeling 
heeft georganiseerd. Daarom voorziet deze bepaling erin dat het bevoegd gezag met 
inachtneming van dit artikel een klachtenregeling voor de instelling uitwerkt en deze 
openbaar maakt. In deze uitwerking kan het bevoegd gezag ook bepalingen opnemen 
over de (wijze van) samenstelling van de klachtencommissie en nader uiteen zetten bij 
welke kwesties een andere instantie aangewezen is, bij voorbeeld als het gaat om 
beslissingen ten aanzien van examens. 
 
Artikel I, onderdeel I (artikel 8a.2.2, vierde lid, onderdeel g, WEB) 
Deze bepaling is toegelicht in paragraaf 3.2 van het algemeen deel van deze memorie 
van toelichting. 
 
Artikel II, onderdelen A en B (artikelen 7.4.10a en 7.4.13 Wet educatie en 
beroepsonderwijs BES) 
Bij Besluit van 1 maart 2014, houdende vaststelling van het tijdstip van 
inwerkingtreding van de klachtregeling voor po en vo en de vereenvoudigde 
medezeggenschap voor po, vo en mbo in Caribisch Nederland (Stb. 2014, 104), is 
inmiddels voor deze sectoren het klachtrecht wettelijk voorgeschreven. Omdat in 
Caribisch Nederland het mbo is verbonden is aan de scholen voor voortgezet onderwijs, 
hadden personeelsleden en studenten c.q. hun ouders, de facto de mogelijkheid 
klachten in te dienen op grond van de klachtenregeling voor het voortgezet onderwijs. 
Met de onderhavige wetswijziging is dit nu ook wettelijk vastgelegd. 
 
Artikel III 
Deze samenloopbepaling is nodig omdat het onderhavige wetsvoorstel een aantal 
artikelleden toevoegt aan artikel 1.4.1, van de WEB en het in dit artikel genoemde 
voorstel van wet tot wijziging van onder meer de WEB in verband met het regelen van 
keuzedelen waarop beroepsopleidingen mede worden gebaseerd, in een van de 
desbetreffende artikelleden een wijziging aanbrengt.  
 
 
 
 
 
De Minister van Onderwijs,  
Cultuur en Wetenschap, 
 
 
 
dr. Jet Bussemaker 
 
    W6630.K-2
