Indien een intrekkingsbeschikking is afgegeven voor een opleiding in verband met 
onvoldoende kwaliteit dan wel het niet voldoen aan de wettelijke vereisten kan het 
bevoegd gezag eerst een nieuwe aanvraag voor die opleiding indienen, nadat de 
opleiding is verbeterd op de punten die de inspectie heeft geconstateerd bij haar 
onderzoek. Wanneer bij de nieuwe aanvraag blijkt dat er geen stappen zijn ondernomen 
om de opleiding te verbeteren of aan te passen, wordt de aanvraag niet in behandeling 
genomen. Dit om te voorkomen dat opnieuw een “voorlopige” beschikking wordt 
gegeven aan de hand van een aanvraag die op papier wel lijkt te voldoen, maar in de 
praktijk, naar al is gebleken, niet van voldoende kwaliteit is. 
 
Omdat het niet verlengen van de diploma-erkenning gevolgen heeft voor studenten, is 
tevens in dit wetsvoorstel de verplichting opgenomen dat het bevoegd gezag  
(aspirant-)studenten ervan op de hoogte stelt dat de opleiding op dat moment over een 
‘voorlopige’ erkenning beschikt en informeert over de mogelijkheden waarop de student 
de opleiding kan afronden indien de diploma-erkenning niet verlengd wordt. Op deze 
wijze kan de student een afgewogen keuze maken en wordt het bevoegd gezag 
gestimuleerd zich tijdig te beraden over de consequenties die voortvloeien uit de 
mogelijkheid dat de diploma-erkenning niet verlengd wordt. 
 
De aanvraagprocedure diploma-erkenning niet-bekostigde instellingen voor het 
beroepsonderwijs en de aanvraagprocedure diploma-erkenning derde leerweg voor 
bekostigde en niet-bekostigde instellingen, zullen op onderhavige wetswijziging worden 
aangepast.  
 
5.3 Ambtshalve doorhalen opleidingen in het crebo 
In het verlengde van het bovenstaande is het volgende van belang. Geconstateerd is, 
dat het met enige regelmaat voorkomt, dat een bevoegd gezag, wanneer het eenmaal 
diploma-erkenning heeft verkregen voor een niet-bekostigde opleiding, het niet (tijdig) 
meldt als deze opleiding niet langer wordt verzorgd. Gelet op artikel 6.4.4, eerste lid, 
van de WEB dient het bevoegd gezag, indien de opleiding niet meer verzorgd wordt, dit 
te melden aan de minister. Deze kennisgeving dient gedaan te worden vóór 1 oktober 
van het jaar voorafgaand aan het eerste studiejaar waarin de inschrijving voor de 
opleiding niet meer openstaat.  
 
In het derde lid van voornoemd artikel is bepaald dat de minister de registratie in het 
centraal register beroepsopleidingen (hierna: crebo) ambtshalve beëindigt wanneer de 
instelling de opleiding niet langer verzorgt en het bevoegd gezag de kennisgeving niet of 
niet tijdig doet. In de praktijk is echter gebleken dat het niet duidelijk is wanneer een 
instelling een opleiding niet langer verzorgt. In het geval een instelling ophoudt te 
bestaan of failliet wordt verklaard en dit niet wordt gemeld aan de minister, zal niet snel 
discussie ontstaan, maar wat als een instelling niet actief de opleiding aanbiedt en 
studenten werft? Er zijn namelijk niet uit ’s Rijks kas bekostigde opleidingen, waar jaren 
achtereen geen studenten staan ingeschreven. In de praktijk blijkt dat het bevoegde 
gezag geen kennisgeving als bedoeld in artikel 6.4.4, eerste lid, van de WEB doet, 
omdat de instelling deze opleiding in de toekomst mogelijk wel weer wil gaan aanbieden. 
Het bevoegd gezag is in dat geval veelal de – juridisch onjuiste - mening toegedaan dat 
de opleiding nog steeds wordt verzorgd. 
 
Doordat het bevoegd gezag deze melding niet doet, is het crebo niet actueel. In het 
crebo staat daardoor ten onrechte vermeld dat een instelling een opleiding verzorgt. Een 
ander aspect van het niet melden is dat de inspectie deze opleidingen wel meeneemt in 
haar toezicht, maar de opleiding feitelijk niet kan onderzoeken omdat deze niet in de 
praktijk plaatsvindt. Hierdoor kan mogelijk een niet correcte indruk ontstaan over de 
instelling. Bovendien kan, wanneer de opleiding weer daadwerkelijk wordt aangeboden, 
niet geborgd worden dat de kwaliteit van de opleiding nog steeds van voldoende 
kwaliteit is.  
 
Om verwarring weg te nemen over de vraag wanneer een opleiding niet langer wordt 
verzorgd, wordt met dit wetsvoorstel artikel 6.4.4, derde lid, van de WEB zodanig 
aangepast dat een ambtshalve beëindiging kan plaatsvinden indien bij een opleiding één 
jaar of langer geen studenten zijn ingeschreven. Voordat een besluit tot beëindiging 
wordt genomen, wordt het bevoegd gezag in kennis gesteld van dit besluit en wordt de 
mogelijkheid geboden om aan te geven of er (zwaarwegende) redenen zijn op grond 
    W6630.K-2
