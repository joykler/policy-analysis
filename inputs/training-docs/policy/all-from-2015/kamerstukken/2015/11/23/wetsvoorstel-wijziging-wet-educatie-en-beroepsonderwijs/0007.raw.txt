Het derde onderzoek is uitgevoerd in het studiejaar 2011-2012. Uit dat onderzoek is 
gebleken dat minder dan de helft van alle instellingen - blijkens de klachtenregeling van 
de eigen instelling - een interne klachtencommissie heeft. In het uit ’s Rijks kas 
bekostigde onderwijs werd in meer dan de helft van de klachten niet voldaan aan de 
principes die de MBO Raad en de JOB hebben geformuleerd in hun richtlijn, te weten 
onafhankelijkheid, vertrouwelijkheid en geheimhouding, toegankelijkheid, helderheid in 
de procedure, tijdsafspraken en termijnregels alsmede registratie. Met de onderzoeken 
van de inspectie is vast komen te staan dat deze elementen niet of onvoldoende 
terugkwamen in de klachtenregelingen van de instellingen. Indien er wel een 
klachtencommissie is, is in een aantal gevallen de onafhankelijkheid – van bijvoorbeeld 
de voorzitter – niet goed geborgd. De inspectie heeft daarnaast in het laatstgenoemde 
onderzoek geconstateerd dat de toegankelijkheid en communicatie over de 
klachtbehandeling op de websites van instellingen weliswaar is verbeterd, maar dat bijna 
een kwart van de websites nog geen informatie bevat over de klachtbehandeling. Ook de 
communicatie over het verloop van de behandeling en de afronding van een klacht 
bleven onder het gewenste niveau.  
Helaas is uit het onderzoek in 2011-2012 dus onvoldoende vooruitgang gebleken, terwijl 
dit, gegeven de ontwikkelingen op landelijk niveau wel verwacht mocht worden. De 
conclusie van de inspectie is in het  rapport over studiejaar 2011-2012 dan ook dat de 
kwaliteit van de opzet van de klachtbehandeling sinds 2009 geen duidelijke verbetering 
heeft ondergaan.  
Om die reden heeft de inspectie zich op het standpunt gesteld dat voor verdere 
verbetering van klachtenafhandeling meer bindende afspraken noodzakelijk zijn. Vooral 
omdat versterking van de klachtenafhandeling essentieel is en de kwaliteit van het 
onderwijs ten goede komt.  
 
Inmiddels wordt al een aantal jaren getracht de instellingen op vrijwillige basis te laten 
komen tot een adequate klachtenprocedure. De gezamenlijke richtlijn voor scholen en 
studenten in het mbo van de MBO Raad en de JOB is in 2014 geactualiseerd. In deze 
richtlijn is vermeld dat er sinds 2009 veel is verbeterd in de behandeling van klachten. 
Volgens de MBO Raad hebben alle scholen nu een klachtenregeling en vrijwel alle 
scholen hebben deze klachtenregeling op hun website staan. Ook hebben alle scholen 
een medewerker aangesteld om studenten te helpen bij het indienen van een klacht en 
als contactpersoon te functioneren ten behoeve van de Ombudslijn mbo.  
 
Op 1 augustus 2014 is de nieuwe Branchecode goed bestuur in het mbo in werking 
getreden. De verantwoordelijkheden van colleges van bestuur gelden als 
lidmaatschapseisen voor aansluiting bij de MBO Raad. Het hebben van een 
klachtenregeling is onderdeel gebleven van de vernieuwde branchecode. Tevens is deze 
verantwoordelijkheid van het college van bestuur één van de lidmaatschapseisen voor 
aansluiting bij de MBO Raad. De klachtenregeling dient ook gepubliceerd te worden op 
de website van de instelling. Vanaf 2016 wordt de navolging van de branchecode ten 
aanzien van de klachtenregeling gemonitord door de MBO Raad. 
 
Uit onderzoek van de JOB in 2014 is gebleken dat 30% van de mbo-studenten negatief 
is over de klachtenafhandeling van bekostigde instellingen (niet-bekostigde instellingen 
4
maken geen deel uit van de JOB-monitor ). De klachtenbehandeling in het mbo kan dus 
nog verder worden verbeterd. Dan gaat het om bijvoorbeeld de vindbaarheid van de 
klachtenregeling op internet, de communicatie over de klachtenregeling of de 
toegankelijkheid (leesbaarheid) daarvan.  
 
Niet-bekostigde instellingen 
De niet-bekostigde instellingen die zijn aangesloten bij de Nationale Raad voor Training 
en Opleiding (hierna: NRTO) dienen als onderdeel van de door deze branchevereniging 
gehanteerde gedragscode een klachtenprocedure te hebben, waaraan door de NRTO 
eisen worden gesteld. Daarnaast zijn de niet-bekostigde instellingen die lid zijn van de 
NRTO aangesloten bij de Geschillencommissie Particuliere Onderwijsinstellingen die 
onder de Stichting Geschillencommissie Consumentzaken valt. Echter niet alle niet-
bekostigde instellingen zijn aangesloten bij de NRTO.  
 
Ombudslijn mbo 
                                                
4
 De JOB-monitor is een onderzoek dat de tevredenheid meet van mbo-studenten. De resultaten worden gebruikt 
door studentenraden en scholen om de school samen te verbeteren. 
    W6630.K-2
