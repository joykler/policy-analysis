beschikking bepaalt de minister, gelet op het derde lid van voornoemd artikel, het 
tijdstip waarop het ontnemen van rechten van kracht wordt waarbij er rekening mee 
wordt gehouden dat de voor de opleiding ingeschreven studenten de opleiding aan een 
andere instelling binnen een redelijke termijn kunnen voltooien. Daarnaast bepaalt het 
vierde lid van datzelfde artikel dat de minister de beschikking neemt vóór 1 november 
van het jaar voorafgaand aan het studiejaar waarin het moment van ontneming van de 
rechten valt.  
 
Dit betekent dat wanneer bijvoorbeeld op 2 november 2014 een waarschuwing gegeven 
wordt en na 2 november 2015 geconstateerd wordt dat de kwaliteit van het onderwijs 
onvoldoende verbeterd is, het tijdstip van ontneming van rechten pas in het studiejaar 
2017-2018 kan geschieden. De beschikking dient namelijk vóór 1 november van het jaar 
voorafgaand aan het studiejaar waarin de rechten worden ontnomen, genomen te 
worden. In het voorbeeld is het niet mogelijk om vóór 1 november 2015 de beschikking 
te nemen, omdat op dat moment nog niet de verbetertermijn was geëindigd. Dit leidt er 
in dit voorbeeld toe dat vóór 1 november 2016 de beschikking genomen kan worden en 
kunnen pas het daaropvolgende studiejaar 2017-2018 de rechten worden ontnomen.  
 
4.3 Laten vervallen datum 1 november 
Om een versnelling van het sanctietraject te bewerkstelligen komt met dit wetsvoorstel 
de verplichting om vóór 1 november van het jaar voorafgaand aan het studiejaar waarin 
de rechten ontnomen worden de beschikking daartoe te nemen, te vervallen. Met het 
derde lid van artikel 6.1.4 van de WEB wordt de rechtspositie van de student al zodanig 
geborgd dat deze verplichting alleen maar belemmerend werkt. Immers de minister 
dient bij het bepalen van het tijdstip al rekening te houden met het feit dat de reeds 
ingeschreven studenten de opleiding aan een andere instelling binnen een redelijke tijd 
kunnen voltooien. In de beschikking dient dus uitgegaan te worden van een redelijke 
termijn alvorens de rechten als bedoeld in artikel 1.3.1 van de WEB ontnomen worden. 
Deze redelijke termijn maakt dat het te hanteren tijdstip veelal pas kan aanvangen op 
een moment dat de studenten bij een andere instelling zouden kunnen instromen. 
Daartoe moet een instelling de mogelijkheid krijgen om in overleg met een andere 
instelling te treden, opdat de studenten zo min mogelijk hinder ondervinden van de 
overgang naar een andere instelling. Als uitgangspunt zal daarom een redelijke termijn 
gehanteerd worden van ongeveer zes of meer maanden, tenzij er sprake is van 
belangen die een kortere termijn rechtvaardigen. Daarnaast ligt het in de rede om 
zoveel mogelijk aansluiting te zoeken bij de data van 1 januari en 1 augustus.  
 
Bij het niet uit ’s Rijks kas bekostigde onderwijs geldt de verplichting om een 
beschikking vóór 1 november van het jaar voorafgaand aan het studiejaar waarin de 
rechten ontnomen worden, niet. Daar kan een erkenning met inachtneming van een 
redelijke termijn gedurende het gehele jaar worden ingetrokken. Hetzelfde geldt voor 
het recht op examineren (bij zowel de bekostigde en als de niet uit ’s Rijks kas 
bekostigde instellingen). Hiervoor is het dus niet nodig om de betreffende artikelen aan 
te passen.  
  
 
5. Aanpassing diploma-erkenning voor niet-bekostigde opleidingen 
 
5.1 Aanleiding 
Niet uit ’s Rijks kas bekostigde onderwijsinstellingen dienen de gelegenheid te hebben 
diploma-erkenning te krijgen binnen de kwalificatiestructuur indien het aangeboden 
onderwijs aan dezelfde kwalitatieve maatstaven voldoet als het onderwijs dat wordt 
verzorgd door de van overheidswege bekostigde instellingen. Daarom kunnen deze 
instellingen ten aanzien van beroepsopleidingen op grond van artikel 1.4.1 van de WEB 
het recht verkrijgen om erkende diploma’s uit te reiken. In artikel 1.4.1 van de WEB is 
gespecificeerd aan welke vereisten zij daarvoor moeten voldoen. Bij de aanmelding voor 
de registratie overlegt het bevoegd gezag van de instelling – en in het geval van de 
zogenoemde derde leerweg (artikel 1.4.1, lid 1a, van de WEB) ook de uit ’s Rijks kas 
bekostigde instelling – de gegevens waaruit blijkt dat het onderwijs voor de 
desbetreffende opleiding van voldoende kwaliteit is en dat voldaan is aan de van 
toepassing verklaarde bepalingen met betrekking tot onder meer het onderwijs, de 
examinering en de kwaliteitszorg.  
    W6630.K-2 12
