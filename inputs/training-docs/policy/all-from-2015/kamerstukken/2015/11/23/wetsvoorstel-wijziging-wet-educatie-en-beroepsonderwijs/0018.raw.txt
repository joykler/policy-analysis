Dus in een scheiding tussen een interne klachtencommissie en een volledig 
onafhankelijke commissie voorziet dit wetsvoorstel niet. Wel is het, zoals hierboven is 
aangegeven, mogelijk dat er binnen de instelling voorzieningen zijn om klachten te 
voorkomen. Een student kan bijvoorbeeld problemen aankaarten bij een 
vertrouwenspersoon of ombudsvoorziening binnen de instelling en dit kan worden 
gecombineerd met aansluiting bij een landelijke klachteninstantie die het bevoegd gezag 
adviseert als er een formele, schriftelijke, klacht is ingediend. 
 
6.2.4 Uitbreiding kring van klagers/beklaagden 
Mede naar aanleiding van reacties is de categorie personen die een klacht kan indienen 
uitgebreid met personeel en overige betrokkenen bij het onderwijs of de 
praktijkbegeleiding van de instelling. In de reacties is ook aandacht gevraagd voor de 
mogelijkheid van stagiairs om klachten in te kunnen dienen in verband met gedragingen 
van bijvoorbeeld stagebegeleiders. Mede naar aanleiding daarvan is de kring van 
mogelijke beklaagden verbreed tot “ten behoeve van de instelling met taken belaste 
personen”. Hiermee wordt, in een navolging van een suggestie daartoe, aangesloten bij 
de formulering die ook elders in de WEB wordt gehanteerd (artikel 1.3.8) en die 
bijvoorbeeld ook betrekking kan hebben op stagebegeleiders.  
 
6.2.5 Termijnen 
Ook is een aanpassing aangebracht ten aanzien van de termijn waarbinnen een klacht 
moet zijn afgedaan in bijzondere gevallen, bijvoorbeeld in gecompliceerde zaken of rond 
(school-)vakantieperiodes. Daartoe is nu ook het tweede lid van artikel 9:11 van de Awb 
van toepassing verklaard en is de artikelsgewijze toelichting daarop aangepast. 
 
Voorts is in de artikelsgewijze toelichting naar aanleiding van de reacties nader 
aangegeven waar een klacht betrekking op kan hebben en is ingegaan op de informatie 
over de afdoening van klachten. 
 
6.3 Aanpassing diploma-erkenning voor niet-bekostigde instellingen 
6.3.1 Periode om een niet-bekostigde instelling te erkennen 
Op het voorstel in de versie die voorlag in de internetconsultatie om de periode van 
erkenning aan te scherpen tot één jaar bij niet-bekostigde instellingen, heeft de NRTO 
aangegeven dat deze termijn praktische bezwaren oplevert. Het bezwaar van de NRTO is 
dat de periode van één jaar te kort is. De opleiding kan niet starten op het moment dat 
de erkenning is verkregen; er zullen nog studenten geworven moeten worden zodra de 
erkenning is verkregen. Ook de inspectie heeft aangegeven dat de periode van één jaar 
krap is.  
Naar aanleiding hiervan is de periode, waarna de voorlopige erkenning wordt omgezet in 
een definitieve dan wel wordt ingetrokken, aangepast en gewijzigd in een termijn van 
anderhalf jaar. De NRTO kan zich vinden in deze termijn.  
 
6.3.2 Procedure intrekken licentie 
De NRTO had vragen over de procedure inzake het intrekken van de licentie van een 
niet-bekostigde instelling en wilde weten waaraan de opleiding wordt getoetst, alvorens 
wordt besloten de voorlopige erkenning in te trekken of om te zetten naar een 
definitieve erkenning.  
De inspectie toetst door middel van een kwaliteitsonderzoek, waarbij het alsdan geldend 
waarderingskader van de inspectie leidend zal zijn.   
 
6.3.3 Termijn van drie jaar na waarschuwing 
De NRTO gaf aan de termijn van drie jaar dat een instelling na een waarschuwing als 
risico-instelling wordt gezien, te lang te vinden. Deze opmerking heeft niet geleid tot 
aanpassing van de termijn. Wel is de bepaling in die zin aangepast dat nu wordt bepaald 
dat het verlenen van een tijdelijke beschikking een bevoegdheid van de minister betreft. 
De minister kan een beschikking voor anderhalf jaar afgeven. De mogelijkheid tot het 
geven van een voorlopige erkenning in het geval dat er aanleiding is geweest tot het 
geven van een waarschuwing, heeft tot doel extra de vinger aan de pols te kunnen 
houden om te voorkomen dat studenten te maken krijgen met opleidingen van 
onvoldoende kwaliteit. Het is denkbaar dat naar het oordeel van de inspectie de 
aanleiding voor een waarschuwing, die bijvoorbeeld aan het begin van de periode van 
drie jaar is gegeven, helemaal van de baan is. In dat geval kan de minister ervoor 
kiezen zonder voorbehoud diploma-erkenning aan de nieuwe aangevraagde opleiding te 
geven in plaats van een erkenning voor anderhalf jaar.  
    W6630.K-2
