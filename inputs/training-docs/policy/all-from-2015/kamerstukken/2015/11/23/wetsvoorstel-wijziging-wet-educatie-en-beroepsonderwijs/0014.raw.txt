starten. Dit alles heeft tot gevolg dat de student een opleiding aangeboden kan krijgen 
die van onvoldoende kwaliteit is.  
 
14
Hetzelfde geldt voor opleidingen in de zogenaamde derde leerweg waarvoor door zowel 
de bekostigde als de niet-bekostigde instellingen diploma-erkenning kan worden 
aangevraagd. De voorwaarden zoals die gelden voor de diploma-erkenning van 
beroepsopleidingen aangeboden door niet uit ’s Rijks kas bekostigde instellingen zijn 
namelijk ook op deze leerweg van toepassing (artikel 1.4.1, lid 1a, van de WEB).  
 
5.2 Diploma-erkenning voor de periode van anderhalf jaar  
Om zoveel mogelijk te voorkomen dat studenten opleidingen volgen die niet aan de 
standaarden voldoen en dus van onvoldoende kwaliteit zijn, wordt met dit wetsvoorstel 
voorzien in de mogelijkheid om diploma-erkenning voor een opleiding te geven voor de 
periode van anderhalf jaar. Gedurende die periode kan de instelling in de praktijk laten 
zien dat de opleiding van voldoende kwaliteit is en aan de wettelijke voorwaarden 
voldoet. Of een opleiding voldoet aan de wettelijke eisen en van voldoende kwaliteit is, 
wordt beoordeeld door de inspectie waarbij het geldend waarderingskader leidend is. Om 
tijdig een oordeel te kunnen geven over de kwaliteit van de opleiding dient de opleiding 
gestart te zijn binnen één jaar na afgifte van de diploma-erkenning.  
 
Na de periode van anderhalf jaar wordt de beschikking tot het verlenen van diploma-
erkenning automatisch (van rechtswege) verlengd in een beschikking voor onbepaalde 
tijd, tenzij de inspectie geconstateerd heeft dat de opleiding in de praktijk van 
onvoldoende kwaliteit is. In dat laatste geval zal dit uiterlijk twee maanden vóór het 
verstrijken van de termijn resulteren in een intrekkingsbeschikking.  
 
Een beschikking die in eerste instantie geldt voor één periode van anderhalf jaar brengt 
echter ook onzekerheid met zich mee voor zowel de instelling als de student. Daarom is 
er met dit wetsvoorstel voor gekozen om het gebruik van deze ‘voorlopige’ erkenning te 
beperken tot twee categorieën instellingen, te weten: 
1. een instelling, die geen andere beroepsopleiding verzorgt waaraan een wettelijk 
erkend diploma of certificaat is verbonden, dus die nog niet eerder diploma-
erkenning heeft verkregen voor een beroepsopleiding dan wel die niet langer 
beschikt over diploma-erkenning voor enige opleiding;  
2. een instelling, die in de drie jaren voorafgaande aan de datum van de aanvraag 
een waarschuwing als bedoeld in de artikelen 6.1.5 of 6.2.3 van de WEB heeft 
ontvangen. 
 
Bij deze categorieën instellingen kan er vooraf niet met een redelijke mate van 
zekerheid vanuit worden gegaan dat de kwaliteit van de opleiding voldoende zal zijn, 
ook al voldoen de aangeleverde documenten aan de wettelijke vereisten. Bij de eerste 
categorie bestaat nog geen relatie met de instelling, daarom kan niet vooraf een 
inschatting gemaakt worden hoe de opleiding in de praktijk zal zijn. Bij de tweede 
categorie gaat het om risico-instellingen. Hierbij wordt overigens wel opgemerkt dat het 
enkele feit dat een aanvrager van diploma-erkenning in een van deze categorieën valt, 
niet maakt dat het om een onbetrouwbare instelling gaat. De mogelijkheid van een 
‘voorlopige’ erkenning wordt alleen in het leven geroepen om gedurende een beperkte 
periode de vinger aan de pols te houden en indien dat nodig is, snel ingrijpen mogelijk 
te maken.  
 
Om de opleiding in de praktijk te kunnen beoordelen, is het noodzakelijk dat de 
opleiding gestart is, voordat de inspectie onderzoek verricht. Indien de inspectie 
concludeert dat de opleiding niet binnen een jaar gestart is, wordt de ‘voorlopige’ 
erkenning evenmin verlengd. Het is vervolgens mogelijk dat de instelling weer een 
nieuwe aanvraag indient. Aan het indienen van een aanvraag zijn geen kosten 
verbonden voor een instelling. De minister besluit binnen drie maanden na ontvangst op 
een aanvraag. Indien de beschikking niet binnen drie maanden gegeven kan worden, 
bijvoorbeeld omdat er een uitgebreider onderzoek naar de opleiding plaats moet vinden, 
wordt de aanvrager daarvan zo spoedig mogelijk in kennis gesteld en wordt aangegeven 
op welke termijn de beschikking wel genomen kan worden.  
 
                                                
14
 Voor deze leerweg is de aanvraagprocedure vastgelegd in “De aanvraagprocedure diploma-erkenning derde 
leerweg voor bekostigde en niet-bekostigde instellingen” (Stcrt. 2013, nr. 35198). 
    W6630.K-2 14
