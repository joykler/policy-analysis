Voor een aanvraag als bedoeld in artikel 1.4.1, eerste lid, van de WEB is een 
13
aanvraagprocedure opgesteld en bekendgemaakt. 
 
De afgelopen jaren is gebleken dat beroepsopleidingen van enkele niet-bekostigde 
instellingen, waarvoor diploma-erkenning is verleend, na erkenning niet worden 
aangeboden dan wel dat de beroepsopleidingen in tegenstelling tot de ingediende 
gegevens bij de aanvraag, niet voldoen aan de wettelijke regels of van onvoldoende 
kwaliteit zijn. Om die reden is de aanvraagprocedure sinds 2012 enkele malen 
aangescherpt en wordt er thans een onderscheid gemaakt tussen enerzijds instellingen 
die geheel nieuw zijn binnen de mbo-sector en bestaande instellingen die diploma-
erkenning aanvragen voor een opleiding die niet past binnen het bestaande aanbod c.q. 
de domeinen die de instelling verzorgt en anderzijds instellingen die diploma-erkenning 
aanvragen voor een opleiding die past binnen het bestaande aanbod. Laatstgenoemde 
instellingen kunnen in eerste instantie volstaan met het indienen van een 
aanvraagformulier. Daarna wordt aan de hand van een marginale toets beoordeeld of er 
risico’s zijn met betrekking tot de kwaliteit van de opleiding. Indien uit de marginale 
toets blijkt dat deze risico’s aanwezig zijn, is de instelling alsnog gehouden gegevens 
over de beroepsopleiding te overleggen. Op basis van die gegevens wordt voorts 
beoordeeld of de opleiding waarvoor diploma-erkenning wordt aangevraagd van 
voldoende kwaliteit is en voldoet aan de voorwaarden van artikel 1.4.1 van de WEB.  
Nieuwe en bestaande instellingen die diploma-erkenning aanvragen voor een opleiding 
die niet past binnen het bestaande aanbod c.q. de domeinen die de instelling al verzorgt, 
dienen daarentegen direct bij de aanvraag al gegevens aan te leveren op basis waarvan 
de kwaliteit van de opleiding wordt beoordeeld en geoordeeld wordt of de opleiding 
voldoet aan de voorwaarden van artikel 1.4.1 van de WEB.  
 
Deze tweedeling is tot stand gekomen omdat bij een instelling die reeds soortgelijke 
opleidingen aanbiedt als de opleiding waarvoor diploma-erkenning is aangevraagd door 
de inspectie een goede inschatting gemaakt kan worden van de kwaliteit van de nieuwe 
opleiding. De inspectie heeft namelijk de kwaliteit van de reeds aangeboden opleidingen 
kunnen beoordelen en de nieuwe opleiding ligt in het verlengde van de aangeboden 
opleidingen. Bij nieuwe instellingen alsmede bij bestaande instellingen die geheel andere 
opleidingen willen gaan aanbieden dan waarvoor eerder diploma-erkenning is verkregen, 
is dat anders. In dat geval is niet op voorhand door de inspectie een inschatting te 
maken van de kwaliteit van de opleiding. Om die reden wordt in die gevallen grondiger 
gekeken naar de aanvraag.  
 
Echter ook na deze aanscherping van de aanvraagprocedure, die gebaseerd is op het 
bestaande artikel 1.4.1 van de WEB, moet geconstateerd worden dat er nog steeds 
diploma-erkenningen worden afgegeven voor opleidingen die niet van voldoende 
kwaliteit blijken te zijn of in de praktijk niet voldoen aan de wettelijke eisen. Dit komt 
doordat bij de aanvraag de kwaliteit beoordeeld wordt aan de hand van documenten. 
Deze documenten hoeven echter geen getrouw beeld te geven van de onderwijspraktijk 
binnen de opleiding. Het hebben van een onderwijs- en examenregeling, een model-
onderwijsovereenkomst etc. maakt immers niet dat het daadwerkelijk aangeboden 
onderwijs kwalitatief voldoende is. Zeker als de instelling nog niet eerder 
beroepsopleidingen heeft aangeboden of in het verleden al geconstateerd is dat de 
opleidingen van deze instelling niet van voldoende kwaliteit zijn.  
Daarbij komt het voor dat een instelling gebruik maakt van een adviesbureau bij het 
indienen van een aanvraag. In dat geval kan het voorkomen dat de benodigde 
documenten voor de aanvraag worden opgesteld door het adviesbureau, terwijl de 
instelling bij de start van de opleiding uitgaat van het door henzelf uiteindelijk anders 
vormgegeven onderwijstraject.  
 
Daarnaast komt het voor dat niet uit ’s Rijks kas bekostigde instellingen  
diploma-erkenning aanvragen voor een groot aantal opleidingen, zodat zij – zodra er 
vraag is naar de opleiding – deze kunnen gaan aanbieden. Dit heeft tot gevolg dat veel 
van deze diploma-erkenningen jaren op de plank blijven liggen, gedurende welke 
periode geen toezicht wordt gehouden omdat de opleiding niet verzorgd wordt. Als 
eenmaal de opleiding toch gestart wordt, kan echter niet de kwaliteit gegarandeerd 
worden naar de maatstaven zoals die dan - jaren later - gelden op het moment van 
                                                
13
 Aanvraagprocedure diploma-erkenning voor niet-bekostigde instellingen voor het beroepsonderwijs (Stcrt. 
2014, nr. 7532). 
    W6630.K-2
