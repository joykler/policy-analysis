te kunnen omgaan. Zij betreffen onder meer de instelling van een klachtencommissie; 
minimumvereisten waaraan een klaagschrift moet voldoen; schriftelijke 
ontvangstbevestiging van een klacht aan de klager; de mogelijkheid de procedure te 
stoppen als naar tevredenheid van de klager aan de klacht is tegemoetgekomen; 
onpartijdigheid van de klachtbehandelaar; recht van hoor en wederhoor; termijnen 
waarbinnen een klacht moet worden afgehandeld; publicatie en registratie van klachten; 
onafhankelijkheid van de commissie en waarborgen voor betrokkenen dat vertrouwelijke 
zaken niet naar buiten worden gebracht. In de artikelsgewijze toelichting bij artikel 
7.4.8a van de WEB worden deze bepalingen toegelicht. Bij mondelinge klachten wordt 
volstaan met de bepaling dat deze behoorlijk worden afgehandeld. Als het gaat om 
schriftelijk ingediende klachten geeft het wetsvoorstel nadere specificaties. Maar ook dit 
zijn minimumvoorwaarden voor het behoorlijk behandelen van klachten. Zij komen 
overeen met de principes die de MBO Raad en de JOB  in hun richtlijn 
‘Klachtenbehandeling in het mbo (2009 en 2014)’ samen hebben opgesteld, te weten 
onafhankelijkheid, vertrouwelijkheid en geheimhouding, toegankelijkheid, helderheid in 
de procedure, tijdsafspraken en termijnregels alsmede registratie.  
 
Verder geldt dat bij klachten die volgens de Awb-klachtenregeling worden behandeld, in 
elk stadium van de klachtbehandeling informele afdoening mogelijk is, mits dat 
geschiedt tot tevredenheid van de klager (artikel 9:5 van de Awb). De meer formele weg 
behoeft vanaf dat moment niet meer gevolgd te worden. Het kan de duidelijkheid voor 
de klager wel ten goede komen als hij erop wordt gewezen, dat hij recht heeft op 
 
volledige behandeling van zijn klacht, indien hij dat wenst. 
Voor het hanteren van een alternatief instrumentarium, zoals het aanbieden van 
mediation om tot een oplossing te komen, zoals in de huidige praktijk –waaraan de 
landelijke klachtencommissie in haar reactie refereert– gebeurt, wordt binnen deze 
wettelijke regeling dan ook voldoende ruimte gelaten.  
 
Hierna wordt ingegaan op overige onderwerpen die in de reacties aan de orde zijn 
gekomen. 
  
6.2.2 Laagdrempeligheid van de klachtencommissie 
De onderhavige klachtenregeling voorziet in een klachtencommissie. Deze commissie 
kan op het niveau van de instelling werkzaam zijn, maar ook is het mogelijk aansluiting 
te zoeken bij een klachtencommissie die breder werkt, of landelijk, zoals op dit moment 
het geval is bij veel scholen in het po en vo en instellingen in het mbo, die zijn 
aangesloten bij een landelijke geschillencommissie. Zoals de JOB terecht opmerkte, is 
het een aandachtpunt dat de klachtenprocedure ook laagdrempelig moet blijven als de 
klachtbehandeling niet op het niveau van de instelling plaatsvindt. Daarvoor is in de 
eerste plaats van belang dat het klimaat op de instelling open is en de mogelijkheid van 
indienen van klachten en de wijze waarop dat kan, goed worden gecommuniceerd door 
het bevoegd gezag. In dit verband wordt ook gewezen op het voorgestelde artikel 
7.4.8a, vijfde lid, van de WEB dat voorschrijft dat het bevoegd gezag de 
klachtenregeling voor de instelling nader uitwerkt en openbaar maakt.  
 
6.2.3 Externe klachtenprocedure 
De JOB vroeg zich af of het met deze wetswijziging mogelijk blijft om een scheiding te 
maken tussen een interne klachtencommissie  (geheel georganiseerd binnen de 
instelling) en een externe klachtencommissie, bijvoorbeeld een landelijke 
klachtencommissie (volledig onafhankelijke klachtencommissie). Dit wetsvoorstel 
voorziet niet in extern klachtrecht waarbij de behandeling en afdoening van de klacht 
geheel in handen is van een onafhankelijke instantie als de Nationale ombudsman of een 
decentrale ombudsman of ombudscommissie.  
Het wetsvoorstel voorziet er in dat een onafhankelijke klachtencommissie wordt 
ingesteld. Dat kan, zoals hiervoor is aangegeven, door – intern – op het niveau van de 
instelling een commissie in te stellen of door bijvoorbeeld aansluiting bij een – externe –
landelijke commissie. In beide gevallen is de commissie een onafhankelijk adviseur van 
het bevoegd gezag en niet een instantie die buiten het bevoegd gezag om uitspraak 
doet. Daarmee is het een interne klachtprocedure en geen externe (omdat het bevoegd 
gezag de instantie is die oordeelt over de klacht en daaraan conclusies verbindt en niet 
de externe klachtencommissie). Het advies van de commissie speelt overigens wel een 
belangrijke rol: als het bevoegd gezag daarvan afwijkt, moet het de redenen daarvoor 
expliciet aangeven. 
    W6630.K-2 17
