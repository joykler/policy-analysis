34300-XV Vaststelling van de begrotingsstaten van het 
Ministerie van Sociale Zaken en  
 
Werkgelegenheid (XV) voor het jaar 2016 
Datum 
 
 
 
nr.   Verslag houdende een lijst van vragen en antwoorden 
Onze referentie 
 
2015-0000270922 
 
Vastgesteld (wordt door griffie ingevuld als antwoorden er zijn) 
De vaste commissie voor Sociale Zaken en Werkgelegenheid, 
belast met het voorbereidende onderzoek van dit voorstel van 
wet, heeft de eer verslag uit te brengen in de vorm van een lijst 
van vragen met de daarop gegeven antwoorden. Met de 
vaststelling van het verslag acht de commissie de openbare 
behandeling van het wetsvoorstel voldoende voorbereid. 
 
Voorzitter van de commissie,  
  Van den Burg 
 
  Adjunct- griffier van de commissie, 
  Klapwijk 
 
Vraag 1 
Wat is de reden dat er in de begroting niets is opgenomen over KindCentra2020? 
Wordt dit initiatief ondersteund? 
Antwoord 1 
KindCentra2020 is een initiatief vanuit het veld, van kinderopvang- en onderwijsorganisaties 
en gemeenten. Het is geen onderdeel van het SZW-beleid en het is daarom niet opgenomen in 
de begroting. 
Het kabinet steunt de inhoudelijke uitgangspunten van Kindcentra 2020, namelijk een goede 
inhoudelijke samenwerking tussen onderwijs, kinderopvang, welzijn en gemeenten, die ook 
bij Kindcentra 2020 centraal staat. Het kabinet ondersteunt dit specifieke initiatief niet. Voor 
het kabinet staat de inhoud centraal en niet de vorm. KindCentra2020 richt zich op een 
integraal kindcentrum als organisatievorm. Dit is één van de mogelijke manieren om een 
doorgaande lijn voor kinderen te realiseren. Dit kan echter ook op verschillende andere 
manieren, bijvoorbeeld door het sluiten van een samenwerkingsovereenkomst tussen 
onderwijs en opvang. Instellingen die willen kiezen voor vergaande integratie van onderwijs 
en kinderopvang in één organisatie kunnen dat al binnen de bestaande kaders. Daar zijn ook 
goede voorbeelden van. 
Op dit moment laat de minister van SZW samen met de staatssecretaris van OCW 
onderzoeken welke inhoudelijke motieven er in de praktijk zijn voor de samenwerking tussen 
kinderopvang en basisscholen. De minister wacht de uitkomsten van dit onderzoek af en zal 
daarna bezien welke vervolgstappen daarbij passen. Hierover zal de minister uw Kamer in 
het voorjaar van 2016 nader informeren. 
 
Vraag 2 
Welke visie en doelstellingen heeft de regering op het gebied van inkomensbeleid 
en waarom is er geen beleidsartikel over dit onderwerp?  
Antwoord 2 
In het regeerakkoord van het kabinet Rutte/Asscher heeft het kabinet drie 
onlosmakelijke pijlers geformuleerd die het financieel en sociaal-economisch 
beleid beschrijven: de schatkist op orde brengen, eerlijk delen en werken aan 
duurzame groei. De visie en doelstelling van het kabinet wat betreft 
inkomensbeleid is dan ook zorgdragen voor een evenwichtige en activerende 
inkomensontwikkeling.    
 Pagina 2 van 103
