55 
Kunt u toelichten wat u bedoelt met de opmerking dat ‘Defensie het  
personele aanpassings- en absorptievermogen van de krijgsmacht 
 
vergroot’? Betekent dit dat er meer personeel wordt aangetrokken? Zo 
ja, hoeveel, wat voor soort personeel, en bij welke onderdelen? Zo nee, 
wat betekent dit dan? 
 
Defensie creëert ruimte om werknemers op tijdelijke basis te kunnen oproepen, 
zowel gepland als op korte termijn. Hierdoor kan Defensie sneller en 
slagvaardiger inspelen op veranderende operationele behoeften en veranderingen 
op de arbeidsmarkt. Ook kan Defensie sneller over nieuwe, innovatieve, kennis 
beschikken. Dit sluit aan bij de in de Agenda van de toekomst voor het 
personeelsbeleid genoemde doelstellingen, zoals het intensiever gebruik van 
reservisten met zowel civiele kennis als militaire ervaring, het verruimen van 
inhuurmogelijkheden, het vergroten van tijdelijke en horizontale in- en 
uitstroomstroommogelijkheden en het daarvoor verlagen van drempels voor 
herintredend personeel. 
 
56 
Welke kosten zijn gemoeid met de bijdrage die het kabinet wil leveren 
aan de NATO Response Force (NRF) en de onderdelen Very High 
Readiness Joint Task Force (VJTF) en Initial Follow On Forces Group 
(IFFG)? 
 
Deelneming aan de verbeterde (enhanced) NRF, waar de VJTF en IFFG samen 
met de Follow on Forces Group (FFG) deel van uitmaken, leidt tot hogere kosten 
dan deelneming aan de NRF in het verleden. Dit is het gevolg van de hogere eisen 
die de Navo stelt aan de gereedheid en inzetbaarheid van eenheden. 
 
In 2015 test Nederland samen met Duitsland en Noorwegen het VJTF-concept. In 
het VJTF test bed worden ook de financiële consequenties van de hoge 
gereedheid en inzetbaarheid in kaart gebracht. De lessen van het test bed worden 
thans nog uitgewerkt. De Kamer wordt hierover voor het einde van het jaar 
geïnformeerd. 
 
De kosten van deelneming aan de NRF zijn afhankelijk van de omvang van de 
bijdrage en het soort eenheden dat Nederland levert. Per jaar moet worden 
bezien welk bedrag moet worden gereserveerd voor de Nederlandse bijdrage aan 
de NRF. Vast staat dat oefeningen met een zeer korte reactietijd die de VJTF 
uitvoert in opdracht van SACEUR leiden tot hogere oefenkosten dan voorheen. In 
2016 wordt de Nederlandse bijdrage aan de NRF gefinancierd vanuit de reguliere 
gereedstellingsbudgetten, aangevuld met de € 10 miljoen die in het kader van de 
motie-Van der Staaij is gereserveerd voor deelneming aan de VJTF. 
 
57 
Kunt u een lijst opstellen met voorraden en munitie en 
reserveonderdelen die snel en minder snel kunnen worden opgehoogd? 
 Pagina 22 van 105
