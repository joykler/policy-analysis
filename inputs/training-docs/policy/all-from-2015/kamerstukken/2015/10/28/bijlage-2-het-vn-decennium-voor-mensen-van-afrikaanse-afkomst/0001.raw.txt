Bijlage 2: het VN-decennium voor mensen van Afrikaanse afkomst 
 
Tevens wil ik uw Kamer informeren over de Nederlandse invulling van het VN-decennium voor 
mensen van Afrikaanse afkomst. 
Aanleiding 
Op 23 december 2013 is door de Algemene Vergadering van de Verenigde Naties resolutie 68/237 
1
aangenomen tot uitroeping van een decennium voor mensen van Afrikaanse afkomst . Dit 
decennium loopt van 1 januari 2015 tot en met 31 december 2024. De resolutie roept alle VN 
lidstaten op om actie te ondernemen tegen racisme, rassendiscriminatie, vreemdelingenhaat en 
daarmee samenhangende onverdraagzaamheid (op grond van ras, kleur, afkomst of nationale of 
etnische afkomst) zodat alle fundamentele rechten en vrijheden van mensen van Afrikaanse 
afkomst beschermd en gewaarborgd worden. Het decennium kent drie pijlers: erkenning, 
rechtvaardigheid en ontwikkeling.  
De  aanbevelingen aan Nederland vanuit het VN-Comité voor de eliminatie van racisme en 
discriminatie om de aanpak van racisme en rassendiscriminatie te versterken, c.q. meer 
zichtbaarheid te geven, negatieve stereotyperingen en vooroordelen tegen te gaan en de specifieke 
positie van burgers van Afrikaanse afkomst te verbeteren, sluiten aan bij de VN resolutie 68/237. 
 
Uit onderzoek en registratie blijkt dat er in Nederland nog veelvuldig discriminatie op grond van 
huidskleur en afkomst bestaat en wordt ervaren. Bij het meldpunt internetdiscriminatie was 
huidskleur de op één na belangrijkste grond van discriminatie in 2014. Dit geldt ook voor de door 
de politie geregistreerde discriminatoire incidenten op grond van ras (herkomst/etniciteit) blijkens 
de POLDIS-rapportage 2013 uitgevoerd door het Verwey-Jonker Instituut: er werden door de 
politie 1.313 incidenten geregistreerd. Uit het onderzoek ‘Ervaren discriminatie in Nederland’ van 
het Sociaal Cultureel Planbureau blijkt dat bij de Surinaamse en Antilliaanse Nederlanders ervaren 
discriminatie op grond van etnische herkomst en huidskleur een grote rol speelt. Dit rapport geeft 
aan dat 53% van de Surinaamse en 56% van de Antilliaanse Nederlanders ten minste eenmaal, 
zonder twijfel, discriminatie ervaren heeft.  
Uitgangspunten ten behoeve van Nederlandse uitvoering  
De Nederlandse invulling van het decennium voor mensen van Afrikaanse afkomst zal worden 
gebruikt om de aanpak van racisme in Nederland te versterken. Dit op een manier die aansluit bij 
en invulling geeft aan de aan uw Kamer voor het najaar 2015 toegezegde nieuwe nationale 
interdepartementale actieplan antidiscriminatie. Tevens wordt aangesloten bij het uitgangspunt van 
het Nederlandse antidiscriminatiebeleid dat beleid en maatregelen ter voorkoming van discriminatie 
ten gunste zijn van alle burgers, maar dat specifieke maatregelen kunnen worden getroffen in 
gevallen waarin dit noodzakelijk en/of gerechtvaardigd is bevonden om een effectieve en duurzame 
aanpak van een probleem te waarborgen. Analyse van de problematiek waar mensen van 
Afrikaanse afkomst tegen aan lopen zal de basis vormen van de focus van activiteiten; die 
activiteiten zullen aansluiten bij generieke maatregelen gericht op inclusiviteit en verbinding.  
Een gezamenlijke aanpak vanuit overheid, maatschappelijke organisaties en sociale partners staat 
centraal bij de aanpak van discriminatie. Ook bij de invulling en uitvoering van het decennium zal 
ingezet worden op een gezamenlijke verantwoordelijkheid vanuit de overheid en maatschappelijke 
partners en is het uitgangspunt om tevens ruim baan te geven aan maatschappelijk initiatief. Ik zal 
de coördinatie voor de Nederlandse invulling op mij nemen in verband met mijn 
verantwoordelijkheid voor de bestrijding van racisme. De uitwerking en uitvoering van het 
nationale programma zal kabinetsbreed worden opgepakt met betrokkenheid van de ministeries 
                                                           
1
 In augustus 2014 is tevens het programma van activiteiten t.b.v. het decennium aangenomen.
