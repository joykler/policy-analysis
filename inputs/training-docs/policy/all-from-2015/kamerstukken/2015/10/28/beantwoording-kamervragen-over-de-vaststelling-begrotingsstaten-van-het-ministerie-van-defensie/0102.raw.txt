388 
 
 
In hoeverre is het BIV 'belegd' in de jaren 2017, 2018 en 2019? Hoeveel 
vrije ruimte is er in die jaren nog over?  
 
 
Jaarlijks wordt interdepartementaal besloten over de inzet van de middelen. 
Hiermee is het geïntegreerde karakter van de inzet van diplomatieke, civiele 
en/of militaire activiteiten uit het BIV gewaarborgd. Na de jaarlijkse 
interdepartementale besluitvorming worden middelen ten behoeve van (onder 
andere) de veiligheidssectorhervormingen, beveiliging van diplomaten en 
ambassades in gebieden waar dat noodzakelijk is, rechtstaatontwikkeling, 
capaciteitsopbouw (€ 60 miljoen) overgeheveld naar de begroting van BZ en 
BH&OS. Tegelijkertijd worden de middelen ten behoeve van training en 
capaciteitsopbouw, civiel-militaire capaciteiten, enablers, de uitzendbare KMar-
pool, missie-gerelateerde nazorg en VPD's (€ 59,5 miljoen) verdeeld over de 
defensiebegroting. 
 
De reeds belegde ruimte binnen het BIV in enig jaar is een opsomming van 
benodigde budgetten ten behoeve van missies en operaties, zoals weergegeven in 
de tabel op pagina 24 'overzicht crisisbeheersingsoperaties' en de uitgaven in het 
kader de geïntegreerde benadering zoals hierboven vermeld. 
 
389 
Hoe worden veteranen die jaren geleden uitgetreden zijn benaderd voor 
eventuele zorg? 
 
Post actieve veteranen, militaire oorlogs- en dienstslachtoffers (MOD-ers), 
veteranen in werkelijke dienst en hun relaties kunnen bij het Veteranenloket 
terecht met vragen op het gebied van zorg, erkenning en waardering. Bij de 
oprichting van het Veteranenloket zijn alle in het Veteranen Registratie Systeem 
(VRS) geregistreerde veteranen aangeschreven. Zij hebben uitleg gekregen over 
de oprichting en de werking van het Veteranenloket. Daarnaast is er informatie 
over het Veteranenloket te vinden op de website van het Veteraneninstituut.  
 
Het Veteranenloket heeft contact met diverse veteranenverenigingen om de 
bekendheid van het Veteranenloket te vergroten. Ook is er contact tussen het 
Veteranenloket en de nuldelijnsondersteuning, zodat nuldelijnsondersteuners de 
werking van het loket en het zorgsysteem kunnen toelichten. Het 
Veteraneninstituut probeert op plekken waar veteranen elkaar ontmoeten de 
werking van het Veteranenloket voor het voetlicht te brengen. 
 
390 
Hebt u in beeld waar alle veteranen wonen, werken, verblijven 
enzovoorts? 
 
Adresgegevens en arbeidsplaatsgegevens van militairen in actieve dienst zijn bij 
het ministerie van Defensie bekend.  
 
Veteranen in actieve dienst en post actieve veteranen zijn geregistreerd in het 
Veteranen Registratie Systeem (VRS) van het Veteraneninstituut. De gegevens in 
het VRS worden geharmoniseerd met de gegevens in de gemeentelijke 
Basisregistratie Personen (BRP). Indien een post actieve veteraan verhuist en dit 
aan de gemeente doorgeeft, worden de gegevens in het VRS aangepast. 
 Pagina 102 van 105
