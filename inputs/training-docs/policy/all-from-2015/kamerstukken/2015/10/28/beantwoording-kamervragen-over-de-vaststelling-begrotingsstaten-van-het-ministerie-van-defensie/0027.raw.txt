72 
 
 
Welke instrumenten/middelen zijn er binnen de EU om de peer pressure 
te versterken?  
 
 
Defensiesamenwerking in de EU heeft nu een geheel vrijwillig en vrijblijvend 
karakter. In de huidige geopolitieke en veiligheidscontext kunnen we ons dit niet 
meer veroorloven. Ik wil me tijdens het voorzitterschap richten op het minder 
vrijblijvend maken van de bestaande afspraken zoals in de Code of Conduct on 
Pooling & Sharing en in het beleidskader voor langdurige en structurele 
defensiesamenwerking. Dit heb ik ook in mijn brief aan de Kamer van 26 april 
(Stand van zaken brief GVDB en defensieprioriteiten EU-voorzitterschap, 
Kamerstuk 21 501-28, nr. 125) gemeld. Het is van belang dat lidstaten beseffen 
dat Europa juist in deze tijd ook zelf verantwoordelijkheid moet nemen op 
veiligheidsterrein. 
 
Ik ben van mening dat lidstaten meer verantwoording aan elkaar af zouden 
moeten leggen en meer openheid moeten betrachten over voorgenomen 
veranderingen in de nationale defensiebegroting en plannen voor 
capaciteitsontwikkeling. Lidstaten kunnen dan onderling elkaar op hun 
verantwoordelijkheden aanspreken (peer pressure). Dat gebeurt in mijn ogen nu 
onvoldoende. Dit zou kunnen door de EU-ministers van Defensie één keer per 
jaar de balans te laten opmaken van wat er van de afspraken terecht is gekomen, 
op basis van gegevens die het EDA verzamelt. Het reeds bestaande Single 
Progress Report, dat een jaarlijks overzicht geeft van de vooruitgang en de nog 
bestaande tekorten ten aanzien van militaire capaciteitsversterking, kan hiervoor 
worden gebruikt. Dit document is vertrouwelijk en technisch van aard, maar we 
onderzoeken de mogelijkheden om dit rapport beter onder de aandacht van de 
ministers te brengen.  
 
De lidstaten zelf blijven echter de drijvende kracht achter Europese militaire 
samenwerking. Lidstaten moeten daarom worden gestimuleerd om 
samenwerkingsverbanden aan te gaan om zo de slagkracht in Europa te 
vergroten. Dit komt niet alleen de EU maar ook de Navo ten goede. Reeds 
bestaande bilaterale of regionale samenwerkingsverbanden, zoals samenwerking 
tussen bijvoorbeeld Nederland en Duitsland en de Benelux-landen, kunnen daarbij 
als goede voorbeelden dienen. Ook het EATC-model heeft in die zin een 
voorbeeldfunctie omdat andere landen zien dat het in de praktijk werkt. 
Daarnaast moet worden bezien hoe samenwerking kan worden gestimuleerd door 
financiële of fiscale prikkels, zoals bijvoorbeeld het geval is in het MRTT-project 
(BTW-vrijstelling). Het EDA onderzoekt momenteel de mogelijkheden op dit 
gebied.  
 
Ik acht het van belang dat in dit systeem van peer pressure een positieve insteek 
wordt gehanteerd, waarbij lidstaten die voorop lopen worden geprezen om hun 
voorbeeldfunctie en anderen worden gestimuleerd om dit voorbeeld te volgen. Tot 
slot acht ik het van belang dat naast de ministers van Defensie ook de 
regeringsleiders regelmatig spreken over het GVDB en over Europese 
defensiesamenwerking in het bijzonder. Alleen zo kan worden gewaarborgd dat 
Europese defensiesamenwerking ook op het hoogste niveau wordt gestimuleerd.  
 
 Pagina 27 van 105
