195 
 
 
Welke (mogelijke) gevolgen heeft het niet behalen van drie van de vier 
ongewapend gevecht (OG)-normen binnen het Grondgebonden  
LuchtverdedigingsCommando? 
 
 
De Operationele Gereedheid (OG) bestaat uit de componenten personele en 
materiële gereedheid. Het Grondgebonden LuchtverdedigingsCommando (DGLC) 
ondervindt voor haar eenheden problemen op één of beide componenten. Voor de 
personele component geldt dat beperkingen voortvloeien uit onder meer de 
uitzendbescherming en kennisverval bij een deel van de populatie door een 
eenzijdige inzet in Turkije en door verlies van kundig personeel als gevolg van 
functioneel leeftijdsontslag. Dit leidt tot een verminderde inzetbaarheid. 
Luchtverdedigingskennis is door de hoogtechnologische aard van de systemen 
niet in korte tijd aan te leren. Het vergt veel opleidings- en trainingstijd en 
capaciteit om een professionele luchtverdediging te realiseren.  
 
Ook de materiële component is onderhevig aan beperkingen. Het betreft hier het 
gebrek aan het juiste materieel voor onder meer het grond-lucht 
raketafweersysteem NASAMS en onvoldoende beschikbaar werkend materieel, 
zoals de Compatriot I, of materieel dat inzetbaarheidsproblemen begint te tonen 
en haar End-Life-of-Type nadert. Dit alles zorgt voor een lage tot zeer lage OG 
met als effect dat het DGLC haar subeenheden niet of beperkt, in rol, grootte 
en/of tijd, kan inzetten. Om een volwaardig inzetbaar DGLC te realiseren is het 
noodzakelijk dat het personeel weer op het gewenste kennisniveau komt, dat de 
vrijvallende functies tijdig kunnen worden gevuld en het daarop geplaatste 
personeel ook de tijd krijgt om zich de kennis en kunde eigen te maken en 
materieel tijdig wordt vervangen zodat de systemen ook volledig kunnen worden 
ingezet. 
 
196 
Welke (mogelijke) gevolgen heeft het niet operationeel gereed zijn voor 
wat betreft de CBRN-taak (chemische, biologische of 
radiologische/nucleaire stoffen)? Loopt personeel (onaanvaardbare) 
risico’s door het uitblijven van monsternameapparatuur? 
 
De gevolgen van het niet operationeel zijn beperken zich tot een deel van de 
CBRN-taak. Vooral de monstername binnen de CBRN-taak is niet geheel uit te 
voeren door het ontbreken van beschermende kleding met ademlucht. Hierdoor 
zijn, in het geval er (mogelijk) sprake is van Toxic Industrial Materials (TIMs), de 
monstername teams niet inzetbaar. In andere scenario’s (chemische, biologische 
en/of radiologische wapens) heeft dit geen invloed en kunnen de monstername 
teams hun taak wel uitvoeren. De gevolgen hiervan voor de veiligheid van 
Nederlands militair personeel zijn beperkt en leveren geen direct gevaar op. 
 
197 
Kan per krijgsmachtonderdeel specifieker aangegeven worden wanneer 
de lage materiële achterstanden weggewerkt kunnen zijn? Kunt u dit in 
een lijst aangeven, met specifieke gereedheid per onderdeel? 
 
Zie het antwoord op vraag 29. 
 
 Pagina 60 van 105
