192 
 
 
Wat is de reden dat Defensie de extra onderhoudskosten van 44.000 euro 
voor de Groene Draeck (namelijk 95.000 euro in plaats van 51.000 euro)  
voor zijn rekening neemt en niet de Koning zelf? 
 
 
De Groene Draeck is in 1957 door de Nederlandse bevolking aan toenmalig 
kroonprinses Beatrix geschonken, ter gelegenheid van haar achttiende 
verjaardag. De Staat heeft daarbij toegezegd het onderhoud van de Groene 
Draeck voor haar rekening te nemen. Het Ministerie van Defensie is 
verantwoordelijk voor het onderhoud. Dit wordt uitgevoerd door het 
Marinebedrijf, een onderdeel van het Ministerie van Defensie. 
 
Bij de evaluatie van de begroting van de Koning (Kamerstukken II 2014-2015 34 
000 I, nr. 11) is ook gekeken naar de Groene Draeck. De evaluatiecommissie 
overwoog dat de Groene Draeck is verbonden aan de voormalige drager van de 
kroon en de uitgaven daarvoor kunnen niet meer dienen te worden beschouwd 
als functioneel voor de huidige Koning. Op grond hiervan werd aanbevolen de 
uitgaven voor het onderhoud niet meer op de begroting van de Koning te 
plaatsen maar te ramen en verantwoorden op de begroting van het Ministerie van 
Defensie. Deze aanbeveling is overgenomen. Met ingang van 2016 staan de 
geraamde uitgaven op de begroting van Defensie.  
 
Het bedrag van € 51.000 dat was opgenomen in de begroting van de Koning is 
gebaseerd op onderzoek uit 2007 door een extern bureau naar het benodigde 
onderhoud van de Groene Draeck. In 2015 is door hetzelfde externe bureau 
opnieuw een onderzoek uitgevoerd in samenwerking met Defensie. De conclusie 
is dat er structureel € 95.000 nodig is om het gehele onderhoud, standaard en 
aanvullend, op een verantwoorde wijze op het vereiste niveau te kunnen 
uitvoeren. Dekking voor de toename van het geraamde budget is gevonden 
binnen de begroting van Defensie. 
 
193 
Gaat het onderhouden van de Groene Draeck ten koste van andere taken 
van de krijgsmacht? Zo nee, hoe verklaart u dat? Zo ja, welke taken zijn 
dit en wat zijn de consequenties hiervan? 
 
Het onderhoud gaat niet ten koste van andere taken van de krijgsmacht omdat 
het urenbeslag voor het uitvoeren van het onderhoud aan de Groene Draeck ten 
opzichte van de totaal beschikbare capaciteit van de Directie Materiële 
Instandhouding van het CZSK zeer beperkt is. 
 
194 
Kunt u uitleggen waarom er de komende jaren bij de Landstrijdkrachten 
met minder personeel gewerkt gaat worden? 
 
De komende jaren werken nog een aantal maatregelen van de Beleidsbrief 2011 
en de nota ‘In het belang van Nederland’ door bij het CLAS. Vanaf 2018 
stabiliseert de organisatie. Overigens is in de ontwerpbegroting 2016 de verdeling 
van de extra middelen voor de versterking van de basisgereedheid van de 
krijgsmacht nog niet verdeeld over de defensieonderdelen. 
 
 Pagina 59 van 105
