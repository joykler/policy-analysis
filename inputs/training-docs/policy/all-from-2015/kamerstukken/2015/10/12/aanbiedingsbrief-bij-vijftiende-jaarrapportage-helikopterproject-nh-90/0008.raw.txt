EXPLOITATIE 
 
  
 
De vertraagde invoer van de NH-90 zorgt ook voor vertraging in de uitvoering 
 
van opleidingen en de ervaringsopbouw bij het personeel. Dit heeft onder meer 
consequenties voor de instandhouding van de helikopters. Door de hogere 
 
onderhoudsinspanning, onder andere door de corrosieproblematiek, is meer 
onderhoudspersoneel nodig dan aanvankelijk was voorzien. Deze combinatie 
zorgt voor knelpunten bij de instandhouding. Daarom besteedt Defensie de 
komende twee jaar het hoger onderhoud voor twee toestellen (met een optie 
voor een derde) uit. Afhankelijk van de ervaringen hiermee zal Defensie bezien of 
blijvend een deel van de inspecties wordt uitbesteed. Het betreft de 600-
uurinspecties, drie-jaarlijkse inspecties en ander hoger onderhoud. Defensie blijft 
met de fabrikant in overleg over het verlagen van de onderhoudsinspanning. 
 
 
BENESAM 
 
Op 3 februari 2014 is de Binationale Logistieke Cel NH-90 (BNLC) opgericht, 
waarmee Nederland en België tegen zo laag mogelijke kosten gezamenlijk de 
instandhouding van de NH-90 ondersteunen. Het doel van dit ‘Common Spares 
Management’ project is om bij gelijkblijvende kosten een hogere inzetbaarheid 
van de NH-90 te bereiken door pooling van onderdelen. Nu nog op beperkte 
schaal, omdat België een support contract met NHI heeft, maar na afloop daarvan 
(eind 2016) volledig. Daarnaast onderzoeken Nederland en België de 
mogelijkheid om het hoger onderhoud aan de helikopter gezamenlijk uit te 
voeren op het Logistiek Centrum Woensdrecht, al dan niet in samenwerking met 
de industrie. 
 
 
FULL MISSION FLIGHT TRAINER (FMFT) 
 
Met de brief van 24 juni 2008 (Kamerstuk 25 928, nr. 29) bent u geïnformeerd 
over de verwerving van de NH-90 Full Mission Flight Trainer (FMFT). In 2011 zijn 
de basisfunctionaliteiten geleverd, die begin 2012 zijn geaccepteerd. Defensie 
gebruikt de simulator voor basis- en tactische trainingen. De DMO heeft de FMFT 
nog niet formeel overgenomen van de fabrikant. De belangrijkste reden om de 
overname uit te stellen was het feit dat de stabiliteit van de hard- en software 
nog niet voldoende is. De industrie heeft het afgelopen jaar diverse hard- en 
software updates uitgevoerd. Dit heeft geleid tot een trainer waarbij nog enkele 
verbeteringen in de software moeten worden aangebracht en enkele 
functionaliteiten moeten worden opgeleverd. Hoewel Defensie de simulator 
formeel nog niet heeft overgenomen, wordt deze al wel volop gebruikt. De 
vertraagde overname heeft derhalve geen gevolgen voor het NH-90 
opleidingsprogramma. De geplande acceptatie van de FMFT is verschoven naar de 
tweede helft van 2015, een vertraging van een half jaar ten opzichte van de 
vorige rapportage. Defensie zal de FMFT pas overnemen als de eerder genoemde 
software verbeteringen zijn uitgevoerd en de ontbrekende functionaliteiten zijn 
opgeleverd.  
 
Ook moet de FMFT nog een upgrade van MOC naar de uiteindelijke configuratie 
ondergaan. Zoals ook vorig jaar gemeld, lijken de kosten voor Defensie hoger te 
gaan uitvallen dan gepland. Dit risico is nader beschreven in de risicomatrix en 
deze extra kosten zijn binnen de risico voorziening op te vangen. 
 Pagina 8 van 12
