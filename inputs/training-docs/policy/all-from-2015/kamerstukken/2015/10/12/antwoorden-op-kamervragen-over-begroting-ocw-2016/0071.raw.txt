167.  
Is er ruimte bij de lerarenbeurs voor docenten in het privaat onderwijs? 
 
Leraren die werken als zzp’er en/of lesgeven aan een niet bekostigde onderwijsinstelling 
komen niet in aanmerking voor de Lerarenbeurs. De reden daarvoor is, dat zelfstandige 
ondernemers en ‘commerciële werkgevers’ geheel zelf verantwoordelijk zijn voor hun 
scholing en die van hun personeel en daar ook de kosten voor dragen. Dat is inherent aan de 
keuze van deze vorm van werknemer- en werkgeverschap. Het ligt niet voor de hand om hier 
overheidsgeld voor in te zetten.  
 
168.  
Waaruit blijkt dat een betere samenwerking tussen lerarenopleidingen en scholen (afnemend 
veld) ervoor zorgt dat startende leraren effectiever zijn in de beroepspraktijk en dit onnodige 
uitval voorkomt ? 
 
Uit de tussenmeting (oktober 2015) van het monitoronderzoek naar de Regeling versterking 
samenwerking lerarenopleidingen en scholen blijkt dat in vergelijking met de beginmeting 
(2013) een aanzienlijk groter percentage respondenten van de lerarenopleidingen aangeeft 
dat de begeleiding van startende leraren als gevolg van de samenwerking intensiever is 
geworden. Dit geldt voor de lerarenopleidingen in het vo/mbo, maar vooral in de sector po. 
Ook op de scholen geeft men in 2015 vaker aan dat de aanpak van de begeleiding van 
startende leraren als gevolg van de samenwerking is verbeterd. De studenten en startende 
leraren vinden over het algemeen en in alle sectoren dat hun theoretische kennis en 
praktische vaardigheden nu voldoende zijn. Uit de Loopbaanmonitor 2013 blijkt dat startende 
leraren vaker uitvallen als zij niet worden begeleid. Het is aannemelijk dat de intensievere 
begeleiding als gevolg van de bovengenoemde regeling daaraan positief bijdraagt.  
Bovengenoemde bevindingen zijn afkomstig uit de concept-tussenmeting van 
onderzoeksbureau Oberon (monitor Regeling versterking samenwerking lerarenopleidingen 
en scholen). De definitieve resultaten, inclusief percentages, worden eind november 
gepubliceerd op Rijksoverheid.nl. 
 
169.  
Wat zijn de resultaten van de Impuls lerarentekorten vo en wetenschap en techniek pabo? 
 
De resultaten van de impuls lerarentekorten zijn integraal onderdeel van de Lerarenagenda. 
70
