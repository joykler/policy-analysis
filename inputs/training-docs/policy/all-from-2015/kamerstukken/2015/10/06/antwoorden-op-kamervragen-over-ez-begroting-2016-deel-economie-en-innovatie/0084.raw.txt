243  
Wat is de doelstelling van CO2 reductie voor 2016? 
 
Antwoord 
Het kabinet hanteert geen doelstelling voor CO2-reductie in 2016. Conform de afspraken in het 
Europese klimaatbeleid richt het kabinet zich op 16% CO2-reductie in de non-ETS sectoren in 2020. 
 
244 
Kunt u aangeven waarom de samenleving oplossingen moet aandragen voor problemen die door de 
met beleid gestuurde energietransitie zijn gecreëerd? 
 
245  
Kunt u aangeven waarom u pas in 2016 de dialoog met de samenleving aangaat over de complexiteit 
van het energievraagstuk, terwijl dan belangrijke wetgeving reeds is geïmplementeerd en 
ontwikkelingen in gang zijn gezet bijvoorbeeld met betrekking tot windmolens die niet meer herroepen 
kunnen worden? 
 
246  
Kunt u aangeven op welke punten in het energievraagstuk er nog ruimte is voor burgers om met hun 
inbreng zaken te veranderen? 
 
247 
Kunt u aangeven wat u er van zou vinden als u achteraf gevraagd wordt om input te leveren over 
beslissingen die al genomen zijn en niet meer teruggedraaid kunnen worden? 
 
Antwoord 244, 245, 246, 247 
Met het Energieakkoord, dat zich richt op de periode tot en met 2023, is een eerste onomkeerbare 
stap gezet in de energietransitie die nodig is om in internationaal verband een volledig duurzame 
energievoorziening te bereiken in 2050. Het Energieakkoord is gesloten tussen bijna 50 partijen en de 
uitvoering vindt plaats in nauw overleg tussen deze partijen. De Borgingscommissie van het 
Energieakkoord, onder leiding van de heer Nijpels en met de deelnemende partijen als leden, houdt de 
voortgang van de uitvoering van het Energieakkoord in het oog. 
Nederland heeft zich in Europees verband gecommitteerd aan de ambitie om in 2050 de uitstoot van 
broeikasgassen met 80-95% te verminderen ten opzichte van 1990. In het Energierapport 2015 
brengt het kabinet in beeld wat nog verder benodigd is voor een volledig duurzame energievoorziening 
in 2050. Zeker is dat dit een enorme inspanning zal vragen van de hele maatschappij. Daarom hecht 
het kabinet sterk aan inbreng van burgers, bedrijven, andere overheden en maatschappelijke 
organisaties. Zij zullen worden uitgenodigd deel te nemen aan de dialoog over de in het 
Energierapport genoemde thema’s en hun kennis en kunde in te brengen voor de verdere 
energietransitie. Het einddoel staat vast, maar het verloop van de overgang naar een CO2-arme 
energievoorziening in 2050 is onderwerp van de dialoog. De uitkomsten van de dialoog vormen een 
belangrijke inbreng voor de Beleidsagenda die ik in het najaar van 2016 zal uitbrengen. Samen met 
de evaluatie van het Energieakkoord ontstaat daarmee goed inzicht in de volgende stappen die gezet 
moeten worden in de energietransitie in Nederland, waarbij maatregelen op de kortere termijn 
verbonden worden met de visie voor de lange termijn. 
 
 
84
