Naast generieke instrumenten als de WBSO zijn ook specifieke instrumenten voor de topsectoren 
beschikbaar zoals de TKI-toeslag, de regeling mkb-innovatiestimulering topsectoren (MIT) en de 
bijdragen van onderzoekscapaciteit via NWO en via de TO2-instituten. Omdat het specifieke karakter 
van elk van de topsectoren (technologie, aard van de economische activiteit, specifieke 
belemmeringen) verschilt, varieert ook de inzet van specifieke beleidsinstrumenten per topsector.  
Publiek-private samenwerking is de kern van de topsectorenaanpak, waarbij de betrokken partijen ook 
(financieel) commitment tonen. Dit commitment is leidend voor toekenning van middelen vanuit het 
Rijk. Dit betekent dat budgetten voor bijvoorbeeld onderzoek en innovatie en human capital niet 
vooraf worden toegekend aan afzonderlijke topsectoren, maar het totaal bedrag pas achteraf naar de 
topsectoren kan worden vastgesteld). Daarbij kan het ook zijn dat meerdere topsectoren tegelijk 
profiteren van een bepaald onderzoekstraject. Bij samenwerking op het gebied van medische 
technologie kunnen middelen bijvoorbeeld worden toegerekend aan zowel de topsector LSH als HTSM. 
Het nieuwe Kennis- en Innovatiecontract voor 2016 en 2017 (waarover de Kamer op 5 oktober is 
geïnformeerd) geeft inzicht in de intenties voor onderzoek en innovatie, waaronder het private 
commitment en de publiek beschikbare middelen per topsector. Daarbij geldt dat bij de TO2-
instellingen en NWO voor een gedeelte wel sprake is van toedeling vooraf. Hier worden in het Kennis-
en Innovatiecontract afspraken over gemaakt met de topsectoren. Voor een totaaloverzicht van de 
publieke middelen is in de beleidsagenda van de EZ-begroting (op pagina 21-22) de overzichtstabel 
Bedrijfsleven beleid en topsectoren opgenomen. 
 
16 
Waarom is het budget voor de Dienst Landelijk Gebied op nul gezet? 
 
Antwoord 
Als gevolg van het Onderhandelingsakkoord decentralisatie natuur van september 2011 tussen het 
Rijk en de provincies voeren de provincies sinds 1 maart 2015 de provinciale taken in het landelijk 
gebied zelf uit. Het ‘provinciaal aandeel’ van de medewerkers van de Dienst Landelijk Gebied (DLG) 
van 400 fte is op 1 maart 2015 overgegaan van DLG naar de provincies.  
De rijkstaken in het landelijk gebied zijn in 2015 tot 1 maart uitgevoerd door DLG en worden sinds 
1 maart uitgevoerd door de Rijksdienst Voor Ondernemend Nederland (RVO.NL). Vanaf 2016 zal alleen 
RVO.NL deze rijkstaken uitvoeren. Voor DLG zijn er vanaf 2016 geen taken meer en zijn er daarom 
geen budgetten meer nodig. DLG zal nog in 2015 worden opgeheven. 
 
17 
Kan een overzicht gegeven worden van waar de budgetflexibiliteit zit? Welke middelen zijn juridisch 
verplicht en met welke middelen is er nog een alternatieve aanwending mogelijk? 
 
Antwoord 
Onderstaande tabel geeft een overzicht van de geraamde uitgaven voor 2016 verdeeld over de 
beleidsartikelen, het deel daarvan dat “juridisch verplicht” is, de bestuurlijk gebonden bedragen en het 
restant dat nog niet juridisch is verplicht of bestuurlijk gebonden. De percentages juridisch verplichte 
bedragen zijn in de begroting per beleidsartikel opgenomen in de tabellen “budgettaire gevolgen van 
beleid”. Van de totale geraamde beleidsuitgaven van EZ voor 2016 (€ 4,5 mld.) is 93% juridisch 
verplicht (€ 4,2 mld.). Dit uitgaande van de geraamde benutting van de voor 2015 geraamde 
verplichtingen. Het niet-juridisch verplichte deel bedraagt € 0,3 mld. (7%). Totaal € 107,3 mln. van de 
geraamde beleidsuitgaven zijn bestuurlijk gebonden (bijvoorbeeld afspraken met de Europese 
Commissie over nationale cofinanciering of afspraken in het kader van het Energieakkoord) en 
beleidsmatig belegd zoals de voorgenomen openstellingen in 2016 op subsidieregelingen.  
  
6
