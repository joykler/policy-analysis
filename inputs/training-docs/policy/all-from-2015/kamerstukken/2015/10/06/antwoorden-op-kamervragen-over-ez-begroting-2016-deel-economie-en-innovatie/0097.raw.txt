winter en daarvoor is een productie van 33 miljard m3 noodzakelijk. Dit is het niveau waarvan GTS 
aangeeft dat dit nodig is voor de leveringszekerheid in een koud jaar (bijlage 2, Kamerstuk 33529, 
nr. 96). Als voorbereiding op de besluitvorming over de gaswinning voor 2016 worden verschillende 
onderzoeken uitgevoerd. Deze onderzoeken worden dit jaar afgerond en op basis hiervan zal ik een 
winningsbesluit nemen voor 2016. Als hierbij het niveau van de productie uit het Groningenveld 
wijzigt dan zal de begroting hierop worden aangepast. 
 
297 
Kunt u een overzicht geven van het overschakelen van buitenlandse afnemers van laagcalorisch naar 
hoogcalorisch gas in de afgelopen jaren en de planning in de komende jaren? Ligt dit op schema? 
 
Antwoord 
In Duitsland, Frankrijk en België wordt laagcalorisch gas verbruikt. In Duitsland zal de ombouw 
plaatsvinden tussen 2020 en 2030 en in België en Frankrijk naar verwachting tussen 2024 en 2030. 
Voor een uitgebreide toelichting op de ombouw in deze landen verwijs ik naar mijn brief 13 juli 2015, 
waarin ik inga op moties en toezeggingen rond het energie-, mededingings-, aanbestedings- en 
postmarktbeleid (Kamerstuk 34000-XIII, nr. 153). 
 
298  
Kunt u toelichten hoe de afweging wordt gemaakt tussen de grote investeringen die gepaard gaan met 
het uitbreiden van conversie door Gasunie en het afbouwen van het gebruik van laagcalorisch gas en 
de aansluitingen op gas? 
 
Antwoord 
Voor het doen van investeringen worden marktanalyses uitgevoerd. Van groot belang hierbij is het 
inschatten van de vraag naar laagcalorisch gas en hierbij wordt rekening gehouden met vermindering 
van de vraag door zowel ombouw als besparing.  
Vervolgens wordt bezien of er voldoende laagcalorisch gas beschikbaar kan komen om aan deze vraag 
te kunnen voldoen, zowel in termen van volume als in termen van capaciteit. Als blijkt dat er niet in 
de vraag kan worden voorzien dan is er een extra stikstofinstallatie nodig om hoogcalorisch gas te 
converteren naar laagcalorisch gas. 
 
299  
Waarom is tot 2020 uitgegaan van 33 miljard kuub winning voor het Groningenveld? 
 
Antwoord  
Voor het antwoord op deze vraag verwijs ik naar het antwoord op vraag 108. 
 
300 
Hoe verhoudt zich Nm3 tot Sm3? 
 
Antwoord 
In de eenheid Sm3 is het aantal kubieke meters 5,5% meer dan in de eenheid Nm3. Dus 1 miljard 
Nm3 is dan gelijk aan 1,055 miljard Sm3. Aan de Kamer is naar aanleiding van het debat over het 
jaarverslag ‘Delfstoffen en Aardwarmte in Nederland’ toegezegd, dat vanaf dat moment in 
Kamerstukken alleen nog Nm3 worden gehanteerd.
