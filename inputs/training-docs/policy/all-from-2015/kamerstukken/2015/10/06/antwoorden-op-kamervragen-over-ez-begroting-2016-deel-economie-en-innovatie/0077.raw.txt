222  
Kunt u aangeven welke overheidsinstanties er zijn aangesloten op de Berichtenbox? 
 
Antwoord 
Er zijn in totaal 571 overheidsinstanties aangesloten op de Berichtenbox voor bedrijven. Dit is een 
daling van 7 berichtenboxen als gevolg van gemeentelijke fusies (er is één berichtenbox per 
overheidsorganisatie). Alle bevoegde instanties die procedures afhandelen die onder de reikwijdte van 
de Dienstenwet vallen zijn aangesloten op de Berichtenbox. Het betreft alle gemeenten, provincies en 
waterschappen en een aantal Rijksorganisaties. Een ondernemer die aangesloten is op de 
berichtenbox kan daar zien welke instanties hij een bericht kan sturen. Op www.Ondernemersplein.nl 
staat een overzicht van alle diensten waarvoor een ondernemer het recht heeft om de berichtenbox te 
gebruiken. 
 
223  
Kunt u aangeven hoeveel ondernemers en hoeveel overheidsinstanties er inmiddels gebruik maken 
van het Ondernemingsdossier? 
 
Antwoord 
Op dit moment kent het ondernemingsdossier ca. 8.000 gebruikers, dat is 1.000 meer dan eind 2014. 
Tien branches werken met het Ondernemingsdossier: Koninklijke Horeca Nederland (KHN), Vereniging 
van Recreatieondernemers Nederland (RECRON), Federatie Nederlandse Rubber- en Kunststofindustrie 
(NRK), Stip en ARN (Voertuigdemontagebranche) en sinds kort ook Bouwend Nederland, NOC*NSF 
(sportbonden), LTO Glaskracht (glastuinbouw), Brood- en Banketbakkersbakkers 
Ondernemersvereniging (NBOV), Nederlandse Verf- en Drukinktindustrie (VVVF) en de Bond van 
Fabrikanten van Betonproducten (BFBN).  
Er werken 54 overheden met het Ondernemingsdossier, waarvan 53 die samenwerking ook hebben 
vastgelegd in een overeenkomst. Daarnaast werken acht omgevingsdiensten (Regionale 
Uitvoeringsdiensten) samen met ondernemers via het Ondernemingsdossier. Het aantal gebruikers 
van het OD groeit minder hard dan verwacht. Het OD heeft als beleidsdoelstelling om eind 2016 
80.000 gebruikers te hebben.  
 
De aangesloten branches zijn wel tevreden over de branche specifieke functionaliteiten in het OD. Dit 
proces vereist echter maatwerk per branche en levert niet heel snel een groot aantal gebruikers op. 
Het heeft wel veel potentie op de lange termijn.  
Gebleken is dat het ondernemingsdossier als aparte toepassing onvoldoende zichtbaar is voor 
ondernemers. Ondernemers hebben behoefte aan meer samenhang tussen alle digitale voorzieningen 
van de overheid voor ondernemers. Daarom richt ik mij bij de doorontwikkeling van het OD op het 
creëren van één digitale landingsplaats die bedrijven helpt zaken te doen met de overheid, naar 
analogie van “ mijn overheid voor burgers”. Dat wordt “mijn overheid voor bedrijf”. 
 
224, 227  
Kunt u aangeven wat uw actuele doelstellingen zijn voor het gebruik van het Ondernemingsdossier 
door ondernemers en overheidsinstanties? 
 
Wat is uw ambitie waar het gaat om het aantal aan te sluiten branches bij het Ondernemingsdossier 
en hoe gaat u die ambitie waar maken?
