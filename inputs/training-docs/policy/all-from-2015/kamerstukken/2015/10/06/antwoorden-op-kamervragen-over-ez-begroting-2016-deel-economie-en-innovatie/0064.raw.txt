183  
Kunt u aangeven wat het evaluatie en monitoringskader voor de Toegepaste Onderzoek Organisaties 
(TO2) instellingen precies in gaat houden en hoe dit kader gecommuniceerd wordt naar de Kamer? 
 
Antwoord 
Zoals aan de Kamer is aangekondigd (Kamerstuk 32637, nr. 68 en 155) zal het kabinet de instituten 
in het voorjaar 2017 op kwaliteit en maatschappelijke impact van het onderzoek beoordelen. Op dit 
moment ontwikkelt het Rathenau Instituut daartoe een evaluatie- en monitoringsprotocol. Het 
protocol wordt afgestemd met de TO2 instituten en departementen. Hierin worden de evaluatiecriteria 
(kwaliteit, impact en vitaliteit), en de aanpak (verantwoordelijkheden van alle betrokkenen, aan te 
leveren informatie, etc.) nader uitgewerkt. Hiermee worden de evaluatie- en monitoringsactiviteiten 
van de TO2 verder geharmoniseerd. Dit komt de vergelijkbaarheid tussen de TO2-instituten onderling 
ten goede, terwijl er tegelijkertijd ook oog voor de eigenheid van elk instituut blijft. De evaluatie zal 
dus niet leiden tot een onderlinge ranking van de instituten. Met de evaluatie op basis van dit protocol 
én een afweging van de verschillende behoeften aan onderzoek voor het versterken van de 
concurrentiekracht, maatschappelijke thema’s en beleidsmatige en wettelijke taken, kan het kabinet in 
2017 een onderbouwde keuze maken voor de inzet van de rijksbijdrage in een volgende periode.  
 
Het vaststellen van dit protocol wordt voorzien eind 2015 en zal aan de Kamer worden gestuurd.  
 
184 
Betekent dat de € 13 mln., die vanaf 2018 gereserveerd zijn op de Aanvullende post van de 
Rijksbegroting voor ruimtevaart betreft de middelen die in het regeerakkoord beschikbaar zijn gesteld 
voor fundamenteel onderzoek, een verschuiving oplevert van geld voor fundamenteel onderzoek naar 
ruimtevaart? Zo ja, wat betekent dit voor het budget voor fundamenteel onderzoek? 
 
Antwoord 
In het Regeerakkoord is afgesproken dat € 150 mln. extra beschikbaar komt voor versterking van het 
fundamenteel onderzoek, waarvan € 50 mln. door herprioritering. 
In 2014 hebben de betrokken bewindspersonen van Economische Zaken en Onderwijs, Cultuur en 
Wetenschap besluiten genomen over de toedeling van de middelen die gereserveerd staan op de 
Aanvullende post van de Rijksbegroting. 
Daarbij is bepaald dat van de beschikbare middelen € 13 mln. vanaf 2018 zal worden ingezet voor 
ruimtevaart. De minister van Economische Zaken heeft uw Kamer hierover geïnformeerd in de 
beleidsvisie op het ruimtevaartbeleid 2014-2020 (Kamerstuk 24446, nr. 55). 
Met deze middelen investeert Nederland in de ontwikkeling en bouw van geavanceerde satelliet-
instrumenten waarmee wetenschappelijk onderzoek van de aardse atmosfeer wordt verricht (Klimaat 
en luchtkwaliteit). Zo heeft de Nederlandse overheid de satellietinstrumenten Sciamachy, OMI en 
TROPOMI gefinancierd. Deze instrumenten stellen - Nederlandse - klimaatwetenschappers in staat om 
fundamentele inzichten te ontwikkelen over de ontwikkelingen en interacties in de aardse atmosfeer.  
 
185  
Hoeveel Nederlandse bedrijven hebben in 2014 deelgenomen aan European Space Agency 
programma's (ESA) volgens andere bronnen dan ESA zelf?
