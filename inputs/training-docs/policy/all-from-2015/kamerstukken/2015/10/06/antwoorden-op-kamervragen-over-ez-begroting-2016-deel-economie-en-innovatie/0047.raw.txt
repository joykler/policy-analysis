126  
Hoeveel succesvolle aardwarmteprojecten zijn er op dit moment en hoeveel worden er verwacht? 
 
Antwoord 
Er zijn op dit moment 12 aardwarmteprojecten operationeel, allemaal in de glastuinbouw. Ongeveer 
eenzelfde aantal projecten is in voorbereiding. Deze hebben bijvoorbeeld al een SDE+ beschikking en 
beschikken over de garantieregeling voor geothermieprojecten. Om deze projecten snel operationeel 
te krijgen, wordt met betrokken actoren gewerkt aan het wegnemen van belemmeringen voor deze 
projecten in het kader van het Actieplan aardwarmte (2011) en het Versnellingsplan aardwarmte 
glastuinbouw (2014). 
 
127  
Wat is het verwachte aandeel van energielevering door aardwarmte? 
 
Antwoord 
De schattingen lopen uiteen. De doelstelling is 11 PJ in 2020 conform het Actieplan aardwarmte. 
 
128 
Welke risico's zijn er van een steeds in omvang toenemende exit van beleggers in fossiele industrie? 
 
Antwoord 
Ik voorzie voor de korte en middellange termijn geen risicoâ€™s op dit punt. Wel zie ik een ontwikkeling 
waarin beleggers meer dan vroeger geneigd zijn om beleggingen in fossiele energie achter te stellen 
bij beleggingen in hernieuwbare energie. Dat is een logische wijziging in beleggingsgedrag aangezien 
fossiele voorraden in de toekomst tegen steeds hogere kosten winbaar zullen zijn, terwijl 
investeringen in hernieuwbare energie nog relatief jong zijn en de kosten ervan op termijn wellicht 
lager zullen zijn dan bij de winning van fossiele voorraden. 
Daarnaast is er een groeiend aantal beleggers dat zich vanuit klimaatoverwegingen terugtrekt uit 
fossiele brandstoffen. Deze groep beleggers is echter niet zo groot dat dit een risico vormt voor 
fossiele brandstoffenindustrie. Daarnaast blijven ook beleggers juist vanuit klimaatoverwegingen wel 
actief in het beleggen in de fossiele brandstoffenindustrie omdat actief aandeelhouderschap ook 
invloed met zich meebrengt.  
Overigens betekent een toenemende exit van beleggers uit de fossiele brandstoffenindustrie niet dat 
aandelen of financiering verloren gaan, maar enkel dat deze in handen komen van andere beleggers. 
 
129  
Welk percentage van de inschrijvingen voor de Stimulering Duurzame Energieproductie (SDE+-
regeling) hebben tot nu toe in 2015 betrekking op biomassa (bijstook)? Hoe was dit in 2012, 2013 en 
2014? Welk percentage betreft het in 2016 t/m 2023? 
 
Antwoord 
Met ingang van 2015 kan er ook SDE+ subsidie worden aangevraagd voor de meestook van biomassa 
in kolencentrales. Uit de stand van zaken van de Rijksdienst voor Ondernemend Nederland (RVO.NL) 
blijkt dat op 10 september 3 aanvragen voor de bij- en meestook van biomassa zijn ingediend. Zoals 
aangegeven in mijn antwoord op vraag 3, zijn de toekomstige inschrijvingen onzeker. Wel is het 
maximum aan meestook bepaald op totaal 25 petajoule (PJ) per jaar.
