85  
Op welke wijze gaat - om efficiënter om te gaan met CO2, energie, grondstoffen, water en bodem - 
sterker worden ingezet op onderzoek en innovatie voor schaarse grondstoffen, energieopwekking en 
recyclingtechnologieën? 
 
Antwoord  
In de Kennis- en Innovatieagenda’s 2016-2017 heeft het kabinet meer aandacht gevraagd voor de 
wijze waarop de topsectoren inzetten op maatschappelijke uitdagingen zoals vergroening. Zo wordt in 
2016 onderzoek gedaan naar het gebruik van schaarse grondstoffen in Nederland.  
Het duurzaamheidsaandeel van het innovatie-instrumentarium wordt steeds meer zichtbaar. 
Uitgaande van de definitie van maatschappelijke uitdagingen, zoals benoemd in het Europese 
programma Horizon2020, bedraagt dit aandeel 62 tot 72% op basis van het aantal projecten en 68 tot 
78% op basis van het budget.  
In 2016 is er ruim € 155 mln. aan kasmiddelen beschikbaar voor energie-innovaties. Een bedrag van 
€ 55,84 mln. hiervan loopt via de Topsector Energie. Deze richt zich op de verduurzaming van de 
energievoorziening en de versterking van de toegevoegde waarde van de energiesector voor de 
Nederlandse economie. Dit doet de Topsector Energie door energie-innovaties ( op het terrein van 
windenergie op zee, zonne-energie, bio-energie, gas, energiebesparing in de industrie en de 
gebouwde omgeving en intelligente netten) te stimuleren en aan te jagen. De verdeling van het 
budget over de genoemde onderwerpen is aan de Topsector Energie. Daarnaast is er via de 
Demonstratieregeling Energie-Innovatie in 2016 € 48 mln. beschikbaar en vanuit de SDE+ € 50 mln. 
voor innovatieprojecten gericht op kostprijsreductie waardoor de implementatie van deze duurzame 
energietechnologieën kosteneffectiever plaats kan vinden. En tot slot vindt er nog uitfinanciering 
plaats van een aantal specifieke innovatieprogramma's binnen de Innovatie Agenda Energie.  
Deze bedragen zijn te vinden in de tabel budgettaire gevolgen van beleid op pagina 77. 
 
86  
Aan welke twintigtal ketens wordt gedacht, hoe ligt de verantwoordelijkheidsverdeling hierover 
wanneer het zich op het terrein van een ander ministerie bevindt en hoe wordt de Kamer hierbij 
betrokken? 
 
Antwoord 
In mijn beantwoording betrek ik ook vraag 6. Binnen het programma VANG is voor 8 productieketens 
(beton, voedsel, verpakkingen, fosfaat, hout, textiel, kunststof en biotische ketens) de aanpak ingang 
gezet, o.a. via ketenakkoorden of Green Deals. Dit jaar gaat in het programma Nederland Circulair de 
RACE coalitie aan de slag met 3 nieuwe ketens: 1) machines en installaties in gebouwen 2) Kunststof 
en rubbergebruik in ondergrondse infrastructuur en 3) organisch afval en wegwerpartikelen in de zorg. 
Voor de elektronicaketen wordt bekeken of een internationale aanpak mogelijk is om de problemen 
rond conflictmineralen te verbinden aan circulaire oplossingsrichtingen. Het programma VANG 
Huishoudelijk Afval bevat een ketenaanpak die binnenkort aan de Kamer wordt gestuurd, daar worden 
(naast de 20 ketens) nog 5-7 extra ketens opgepakt. Daarmee is er ruimte voor nieuwe ambities rond 
ketens. Zo zijn in de context van de biobased economy de sectoren Energie, Chemie en Agrifood 
samen met de landbouw bezig om, deels in green deals, business cases te ontwikkelen 
(mest/vergisting, papier, suikerchemie, houtraffinage, bouw, biobased plastics). Verder zullen de 
uitkomsten van het vervolgonderzoek ‘Materialen in de Nederlandse economie’ en het nieuwe 
Circulaire Economie Pakket van de Europese Commissie uitwijzen waar nieuwe ketenambities gewenst 
zijn.
