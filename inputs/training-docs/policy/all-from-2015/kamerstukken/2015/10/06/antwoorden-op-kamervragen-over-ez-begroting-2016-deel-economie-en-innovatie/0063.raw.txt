Antwoorden 179, 180 
Zoals verwoord in het antwoord op vraag 103, is in het arrest van het Hof van Justitie van de EU 
aangegeven dat een belastingplichtige die naast economische activiteiten ook niet-economische 
activiteiten verricht, geen aftrek heeft van btw die is toe te rekenen aan die niet-economische 
activiteiten. Aan de hand van dit arrest heeft de Belastingdienst bepaald dat de kennisinstellingen 
STW en TNO een beperking hebben van het recht op aftrek van btw op inkoopkosten, waardoor deze 
kennisinstellingen geconfronteerd worden met hogere netto inkoopkosten. Er is een berekening 
gemaakt van het te verwachten netto verschil in inkoopkosten voor TNO; hieruit volgt een netto 
verschil van 17 miljoen euro. De belastingdienst heeft beoordeeld dat deze berekening reëel is. 
Derhalve is in overleg tussen de ministers van Financiën en Economische Zaken besloten om TNO voor 
dit bedrag te compenseren. 
 
181  
In de begroting staat dat steeds beter ingeschat kan worden wat de verhouding tussen private en 
publieke middelen zijn in PPS-constructies, welke conclusie kan uit dit betere inzicht getrokken 
worden? Is de verhouding conform de doelstelling zoals opgenomen in het topsectorenbeleid? 
 
Antwoord 
In 2013 bedroeg de geschatte totale omvang van publiek-private samenwerkings (PPS-)projecten 
binnen de TKIs (alleen grondslagprojecten) € 622 mln. (Jaarverslag 2014). Daarvan was naar 
schatting 35% privaat gefinancierd. In 2014 was de totale omvang van PPS-projecten binnen TKIs 
gelijk aan € 813 mln., waarvan 44% privaat. De doelstelling bedroeg (voor 2015) € 500 mln. aan PPS 
projecten, waarvan 40% privaat. Beide doelstellingen zijn dus al in 2014 gehaald. In 2020 moet de 
totale omvang van PPS-projecten € 800 mln. bedragen, waarvan 40% privaat (begroting 2016). De 
ambitie is dus tenminste handhaving op het huidige niveau. Hieronder leg ik uit waarom dat reëel is. 
 
De cijfers over 2013 en 2014 weerspiegelen voor een deel ‘oud beleid’. De PPS projecten die in 2013 
en 2014 zijn opgevoerd als grondslag voor het verkrijgen van TKI-toeslag (die ingezet kan worden op 
andere projecten) betreffen voor een deel projecten die bijvoorbeeld gefinancierd zijn vanuit de FES-
middelen uit het verleden. Deze middelen zijn in 2016 en volgende jaren uitgeput en de betreffende 
projecten zijn afgerond. Om die reden verwacht ik geen sterke toename van de TKI grondslag ten 
opzichte van het niveau in 2014.  
 
Ook het aandeel privaat wordt op 40% gehandhaafd als doelstelling. Gegevens over de projecten waar 
TKI-toeslag wordt ingezet, laten zien dat dat een reëel percentage is. Bovendien worden de TKIs 
geacht om een evenwichtige projectenportfolio te hebben, waarin fundamenteel, toegepast en 
experimenteel onderzoek een plek hebben. Het aandeel privaat in fundamenteel onderzoek ligt 
beduidend lager dan de beoogde 40%; het aandeel privaat in toegepast en experimenteel onderzoek 
ligt duidelijk hoger. 40% is daarom een goede inschatting voor het aandeel privaat in de totale 
portfolio. 
 
182  
Welk deel van de TKI-toeslag is in 2014 besteed aan projecten waarbij minimaal één mkb-bedrijf is 
betrokken? 
 
Antwoord 
Ongeveer 70% van de projecten waarop TKI-toeslag is ingezet, kent deelname van tenminste één 
mkb-bedrijf. Die projecten ontvangen bij elkaar eveneens ongeveer 70% van de totaal ingezette TKI-
toeslag. Het mkb neemt dus zowel deel aan projecten met een grote als met een kleine omvang.
