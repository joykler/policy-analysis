Antwoord 
De raming voor 2016 is gebaseerd op een realisatie van 1,10% van het bruto binnenlands product 
over 2013. Hoewel een stijging van de private R&D-uitgaven als percentage van het bruto binnenlands 
product wordt geambieerd ten behoeve van het realiseren van de doelstelling van 2,5% van het bruto 
binnenlands product in 2020, is er geen raming beschikbaar waarmee zo’n stijging reeds als 
verwachting in het vooruitzicht kan worden gesteld. Daarom is als raming op conservatieve wijze een 
getal gekozen dat de realisatie over 2013 reflecteert. 
 
152  
Waarom is er qua R&D uitgaven geen streefwaarde opgenomen als het gaat om de verhouding tussen 
publiek en privaat? 
 
Antwoord 
Het kabinet heeft geen aparte doelstellingen voor de R&D-uitgaven in de private en de publieke 
sector, maar heeft als doelstelling dat de totale uitgaven aan R&D in de publieke en private sector in 
2020 2,5% van het bruto binnenlands product bedragen. De doelstelling van Nederland is gekozen in 
het kader van de doelstelling van 3% van het bruto binnenlands product die op EU-niveau geldt voor 
de totale R&D-uitgaven. Ook binnen die Europese doelstelling wordt geen onderscheid gemaakt tussen 
een private en een publieke component. Om de doelstelling van 2,5% van het bruto binnenlands 
product te realiseren, is een stijging nodig. De R&D-uitgaven in de private sector zouden, kijkend naar 
het internationale perspectief, het meeste dienen te stijgen. Er is echter geen precieze schets te geven 
van een beleidsmatig na te streven verhouding tussen R&D-uitgaven in de publieke en de private 
sector bij het realiseren van de 2,5%-doelstelling. De samenstelling van de sectorstructuur, 
bijvoorbeeld verdeling tussen industrie en diensten, het aandeel hightech sectoren in de economie, is 
hierbij een factor. Daarnaast speelt mee dat door bedrijven gefinancierde R&D zowel privaat als 
publiek uitgevoerd kan worden en dus zowel in de private als de publieke sector kan neerslaan. 
 
153 
Heeft u geen ambitie meer om de private uitgaven te verhogen? 
 
Antwoord 
De ambitie van het kabinet is onveranderd om in 2020 2,5% van het BBP te besteden aan R&D. Deze 
doelstelling bevat zowel de publieke als de private uitgaven, maar sinds het vaststellen hiervan is 
geen afzonderlijk doel voor publieke en private uitgaven opgesteld. Dat is de reden dat in de begroting 
in het indicatoroverzicht bij streefwaarden voor de publieke en private sector “niet van toepassing” 
staat.  
 
154  
Wat is uw langetermijnvisie op het topsectorenbeleid? 
 
Antwoord 
Met het bedrijvenbeleid werkt het kabinet aan het versterken van het verdienvermogen van 
Nederland. Nederland is een welvarend land met een krachtige economie. Dit blijkt ook uit de Top-5 
positie die Nederland in 2015 heeft behaald op de ranglijst van concurrentievermogen van het World 
Economic Forum. Dit hebben we te danken aan onze ondernemerszin, handelsgeest en het vermogen 
om steeds weer met vernieuwing te komen. Echter, behoud van welvaart is niet vanzelfsprekend. 
Opkomende economieën met nieuwe spelers en maatschappelijke ontwikkelingen op het terrein van 
onder andere vergrijzing, voedselzekerheid en duurzame energie leiden tot uitdagingen voor 
bedrijven, kennisinstellingen en overheid. Deze uitdagingen bieden tegelijkertijd ook nieuwe 
55
