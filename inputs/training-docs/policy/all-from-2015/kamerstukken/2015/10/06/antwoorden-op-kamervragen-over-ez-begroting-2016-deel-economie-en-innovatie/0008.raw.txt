19  
In hoeverre wordt met de drie lijnen "vernieuwen, verduurzamen en verbinden" een beleidswijziging 
ingezet? Of zijn dit slechts drie kapstokken waar al bestaande jassen aan worden opgehangen? 
 
Antwoord 
De beleidsagenda beschrijft de beleidsprioriteiten van het ministerie van Economische Zaken in 2016. 
De kernwoorden vernieuwen, verduurzamen en verbinden geven de rode draad weer. EZ wil de ruimte 
geven aan vernieuwing en innovatie; zet zich in voor een duurzame economische ontwikkeling en 
betrekt de maatschappij actief bij de totstandkoming en uitvoering van beleid. 
 
20  
Hoe groot was het aantal faillissementen in 2014? 
 
Antwoord 
In 2014 zijn 9.669 faillissementen uitgesproken (in 2012: 11.348 en in 2013: 12.449).  
 
21  
Hoe verhoudt de noodzaak voor toename in arbeidsproductiviteit zich tot de dalende uitgaves voor 
onderzoek en innovatie? 
 
Antwoord 
Onderzoek en innovatie is cruciaal voor toekomstige groei van de arbeidsproductiviteit. Het is daarom 
van belang de bestedingen voor innovatie in Nederland op een hoger niveau te brengen. De publieke 
middelen voor innovatie nemen de komende jaren per saldo af. Het kabinet wil private partijen 
verleiden om meer te investeren in innovatie.  
Dit doen we bijvoorbeeld via het bevorderen van effectieve fiscale regelingen, zoals de WBSO of de 
RDA, in plaats van subsidieregelingen. Ook het topsectorenbeleid draagt bij aan het creëren van een 
goed investeringsklimaat, waarbij bedrijven samenwerking met kennisinstellingen en overheden 
opzoeken en in consortia planmatig investeren in vernieuwing. Daarbij worden ook EU-middelen voor 
onderzoek en innovatie betrokken (uit Horizon2020 en EFRO). En via het Toekomstfonds is een extra 
impuls gegeven om o.a. de toegang tot financiering voor innovatieve ondernemers te vergroten. 
 
22  
Hoe valt het Nederlandse beleid rondom exportkredietverzekeringen te vergelijken met de door ons 
omringende landen? 
 
Antwoord 
De exportkredietverzekeringsfaciliteit valt binnen artikel 5 van de begroting van het ministerie van 
Financiën. Streven is een best-of-class notering (A-rating) van deze faciliteit en zoals in het 
betreffende artikel van de rijksbegroting te lezen is, wordt ook aan deze doelstelling voldaan. Door de 
introductie van de exportkredietgarantie en de recente verbetering daarvan is de toegang tot 
exportfinanciering ook voor het Nederlandse mkb verbeterd. De EKV wordt binnen de OESO-
consensus uitgevoerd. Nederland is voorstander van een uitgebreide set aan internationale afspraken, 
met een zo breed mogelijk bereik om waar mogelijk een level playing field te realiseren. In dit 
verband trekt Nederland ook op met de ons omringende landen. De Nederlandse strategie en het 
beleid rondom de exportkredietverzekering is u per Kamerbrief d.d. 28 november 2014 (Kamerstuk 
33625, nr. 145) toegelicht en uiteengezet. 
 
8
