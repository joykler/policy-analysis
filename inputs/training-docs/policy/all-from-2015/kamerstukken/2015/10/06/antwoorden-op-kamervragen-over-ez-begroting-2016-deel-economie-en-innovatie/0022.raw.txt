 het boetemaximum bij recidive wordt verdubbeld. 
Ik verwacht dat deze maatregelen op termijn leiden tot een verhoging van de boete ontvangsten met 
maximaal € 10 mln. per jaar. Dit betekent dat de boete inkomsten naar verwachting gemiddeld 
€ 30 mln. per jaar zullen bedragen, conform de nu in de EZ-begroting opgenomen raming.  
 
Uit bovengenoemd onderzoek is derhalve geconcludeerd dat de in het Regeerakkoord afgesproken 
verhoogde boeteraming, ook nadat de maatregelen zijn doorgevoerd, onrealistisch hoog is. Daarom 
wordt op basis van het onderzoek het besparingsverlies geraamd op € 75 mln. in 2014, oplopend tot 
€ 115 mln. in 2017 en verder in het belastingplan 2014 (Kamerstuk 33752, nr. 3) vooralsnog in 
mindering gebracht op de fiscale innovatie regelingen, waaronder de WBSO. In het Belastingplan 2016 
is deze korting (€ 100 mln. 2016 en € 115 mln. in 2017 en verder) teruggedraaid. Het terugdraaien 
van deze korting wordt gefinancierd uit de “envelop lastenverlichting bedrijfsleven”, die vorig jaar bij 
Miljoenennota 2015 door het kabinet is gecreëerd.  
 
56  
Welk type bedrijven ondervinden nadeel van de samenvoeging van de Aftrek speur- en 
ontwikkelingswerk (WBSO) en Research & Development Aftrek (RDA) en hoe worden deze 
gecompenseerd? 
 
Antwoord 
Laat ik vooropstellen dat de samenvoeging bedoeld is om een aantal nadelen van de huidige regeling 
te ondervangen. Het belangrijkste is dat de verzilvering sterk verbetert: waar er op dit moment van 
de opgevoerde RDA (inclusief gebruik van verliesverrekening) naar schatting uiteindelijk 85% kan 
worden verzilverd, wordt in de nieuwe regeling naar schatting 94% van het voordeel op niet-
loonkosten (overige S&O-kosten en –uitgaven) verrekenbaar. Verder blijft met de gekozen parameters 
de verdeling van het budget over verschillende grootteklassen (en ook de verdeling tussen 
mkb/grootbedrijf) in grote lijnen gelijk met de situatie voor samenvoeging. 
 
Niettemin zijn er natuurlijk ook bedrijven die mogelijk nadeel ondervinden. Er zijn drie categorieën 
bedrijven die nadeel kunnen ondervinden van de samenvoeging. 
 
1) IB-ondernemers zonder personeel. De aftrek speur ontwikkelingswerk in de inkomstenbelasting 
wordt niet aangepast n.a.v. de samenvoeging van de RDA met de S&O-afdrachtvermindering. De 
mogelijkheid voor IB-ondernemers om, naast de aftrek speur en ontwikkelingswerk, ook RDA toe 
te passen verdwijnt. Voor IB-ondernemers met personeel wordt het voordeel op niet-loonkosten 
(nu RDA) voortaan verrekend via de S&O-afdrachtvermindering.  
2) Grote R&D-bedrijven die nu relatief zeer veel gebruik maken van de RDA t.o.v. de S&O-
afdrachtvermindering. Dit omdat de RDA nu, afhankelijk van de winstpositie, een hoger effectief 
voordeelpercentage op niet-loonkosten voor S&O biedt dan de WBSO op de S&O-loonkosten. Het 
lagere netto-effect op niet-loonkosten treedt op omdat het netto voordeel van 15% in de RDA 
wordt omgezet in een bruto tarief van 16% in de tweede schijf van de S&O-afdrachtvermindering. 
Rekening houdende met de Vpb-afdracht leidt de nieuwe situatie tot een netto-voordeel van circa 
12%. Dat dit effect niet bij alle grote bedrijven optreedt, is omdat het voordeel op de S&O-
loonkosten voor grote R&D-bedrijven wordt verhoogd door aanpassing van de tweede schijf van 
de S&O-afdrachtvermindering naar 16% (nu 14%). Na de samenvoeging worden R&D-kapitaal en 
R&D-arbeid met dezelfde voordeelpercentages ondersteund. Dit beoog ik ook met mijn beleid. 
Daarbij blijft met de gekozen parameters de verdeling van het budget over verschillende 
grootteklassen (en ook de verdeling tussen mkb/grootbedrijf) in grote lijnen gelijk met de situatie 
voor samenvoeging.
