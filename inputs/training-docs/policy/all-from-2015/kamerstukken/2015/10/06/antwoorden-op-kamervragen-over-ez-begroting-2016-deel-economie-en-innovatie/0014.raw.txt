Een voorbeeld van hoe Nederlandse kennisinstellingen hiervan gebruik maken is het EUROMIX project 
met een omvang van € 8 mln. wat gecoördineerd wordt door het RIVM en waarin DLO één van de 
partners is. EUROMIX ontwikkelt alternatieve strategieën voor toxicologische testen van chemicaliën.  
 
33  
Is het uw ambitie om terug in de top 5 van de Global Competitiveness Index te komen? 
 
Antwoord 
Ja. In het Regeerakkoord is de ambitie opgenomen om de positie van Nederland in de top 5 van de 
meest concurrerende economieën te verankeren en versterken. Uit de op 30 september 2015 
gepubliceerde ranglijst van het Global Competitiveness Report, die is opgesteld door het World 
Economic Forum, blijkt dat Nederland in 2015 van de achtste naar de vijfde plaats op de ranglijst van 
meest concurrerende economieën ter wereld is gestegen. 
 
34 
Welke nieuwe voorstellen voor wet- en regelgeving heeft u klaarliggen op het gebied van telecom, 
media en internet om de eerste helft van 2016 tijdens de Europese Telecomraad te presenteren? Wat 
verwacht u te kunnen bereiken in het half jaar dat Nederland voorzitter is, in ogenschouw nemende 
dat het Brusselse wetgevingsproces een proces van lange adem is? 
 
Antwoord 
Nederland zal tijdens het voorzitterschap geen voorstellen voor nieuwe Europese wet- en regelgeving 
presenteren. Dat initiatiefrecht ligt exclusief bij de Europese Commissie. Tijdens het voorzitterschap 
verwacht Nederland onder andere voorstellen voor de herziening van het regelgevend kader voor 
elektronische communicatie, voor een strategie voor het toekomstig gebruik van de zogenaamde UHF 
spectrumband (470-790 MHz) en voor de hervorming van de wholesale roaming markt. De datum 
waarop de Europese Commissie nieuwe voorstellen zal agenderen, staat nog niet vast. Afhankelijk van 
de datum van presentatie zal Nederland de beleidsdiscussie over deze onderwerpen kunnen starten. 
Concrete resultaten zullen niet kunnen worden geboekt vanwege de lange doorlooptijd van 
onderhandelingen. Wel biedt het voorzitterschap de mogelijkheid om ervoor te zorgen dat 
onderwerpen worden geagendeerd en besproken die voor Nederland belangrijk zijn. Een voorbeeld is 
de herziening van de regels voor ex-ante marktregulering, welke onderdeel zijn van het regelgevend 
kader voor elektronische communicatie. Die regels zullen geschikt moeten worden gemaakt voor 
gebieden zoals Nederland waar sprake is van twee netwerkpartijen met een gelijkwaardige positie. 
Nederland zal pleiten voor een robuuster en eenvoudiger kader dat een oplossing biedt voor markten 
met een beperkt aantal spelers. 
 
35  
Gaat u tijdens het Nederlandse voorzitterschap in de Telecomraad inzetten op netneutraliteit en 
concurrentie op de kabel? 
 
Antwoord 
De Europese regels voor netneutraliteit zijn al vastgelegd in de Verordening interne telecommarkt, 
waarmee de Raad op 1 oktober jl. formeel heeft ingestemd. Tijdens het voorzitterschap wordt 
Nederland geacht een bemiddelende rol te vervullen. Deze rol beperkt de ruimte om ons in te zetten 
voor nationale prioriteiten. Wel kan Nederland accenten leggen door onderwerpen te agenderen die 
voor Nederland belangrijk zijn. Een voorbeeld is de herziening van de regels voor ex-ante 
marktregulering, welke onderdeel zijn van het regelgevend kader voor elektronische communicatie.
