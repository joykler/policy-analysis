Antwoord 
In de begroting van EZ zijn geen kengetallen opgenomen rond CO2-uitstoot, omdat dit onder het 
klimaatbeleid valt. Kengetallen rond CO2-uitstoot zijn om die reden opgenomen in de begroting van 
het ministerie van Infrastructuur en Milieu onder beleidsartikel 19. 
 
239  
Waarom is er nog steeds geen definitief investeringsbesluit genomen door de initiatiefnemers van het 
project ROAD? (p. 80-81)? Welke aanwijzingen heeft u dat er begin 2016 wel een definitief 
investeringsbesluit voor het project ROAD wordt genomen? Onder welke voorwaarden heeft u in 2010 
het voorschot van € 15,3 mln. aan het project ROAD verleend? Is bijvoorbeeld een uiterste datum 
voor het definitieve investeringsbesluit afgesproken? Is de toezegging van de rijksoverheid om 
€ 150 mln. bij te dragen aan het project ROAD ook al juridisch verplicht? Zo niet, wanneer verwacht u 
een juridische verplichting aan te zullen gaan? Hoeveel middelen, van de in totaal ruim € 8 mln. 
geraamd voor opvang en afslag CO2 (CCS), verwacht u in 2016 aan ROAD te zullen besteden? 
 
Antwoord 
Er is nog steeds geen definitief financieringsbesluit over ROAD genomen omdat er sprake is van een 
aanzienlijk financieringstekort. 
 
Samen met de Europese Commissie is er de afgelopen periode gezocht naar een oplossing voor het 
financieringstekort bij ROAD. Inmiddels hebben zowel Duitsland als Noorwegen in principe toegezegd 
aan ROAD te willen bijdragen. Ook Frankrijk overweegt een bijdrage. De Europese Commissie 
onderzoekt of een bijdrage vanuit HORIZON 2020 aan de exploitatie fase van ROAD mogelijk is. De 
betrokken bedrijven (E.ON en Engie) hebben ook aangegeven door te willen gaan met ROAD. De 
planning is dat eind 2015 alle partijen hun toegezegde bijdrage bevestigen. In de eerste helft van 
2016 volgt dan het definitieve investeringsbesluit.  
 
Het voorschot aan ROAD is verleend onder de voorwaarde dat er daadwerkelijk gemaakte kosten 
tegenover staan. De toegezegde bijdrage van € 150 mln. van het Rijk is vastgelegd in een 
subsidiebeschikking en daarmee verplicht. In de beschikking is geen uiterste datum voor de definitieve 
investeringsbesluit opgenomen. 
 
De genoemde € 8 mln. zijn middelen voor CCS in het algemeen. De toegezegde € 150 mln. aan 
cofinanciering voor het ROAD project was gereserveerd op de EZ begroting in de jaren 2010-2015. 
Door de vertraging die het project heeft opgelopen is alleen het eerste voorschot in 2010 van 
€ 15,3 mln. uitbetaald. De vrijvallende middelen zijn ingezet voor het opvangen van tegenvallers 
binnen de EZ begroting. Als er in 2016 een positief investeringsbesluit wordt genomen zal de 
resterende € 134,7 mln. (verspreid over een aantal jaar) binnen de EZ begroting gevonden moeten 
worden en zal uw Kamer hierover worden geïnformeerd. Hierbij zal ook de budget reeks voor CCS van 
ca. € 8 mln. worden betrokken. 
 
240 
Wat zijn de bedragen die - per onderdeel - geïnvesteerd (gaan ) worden in de Overheidsdienst 
Groningen, de onderzoeksgroep Energie en de versterking van het Staatstoezicht op de Mijnen 
(SodM)?
