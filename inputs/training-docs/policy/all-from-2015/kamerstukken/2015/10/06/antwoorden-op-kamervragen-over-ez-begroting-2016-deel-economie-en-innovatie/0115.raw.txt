364  
Hoe kan het dat de lagere uitgaven aan de Milieukwaliteit en Elektriciteitssubsidie (MEP) geen impact 
hebben op de duurzame energiedoelstellingen? 
 
Antwoord 363, 364 
De uitgaven van de inmiddels beëindigde subsidie Milieukwaliteit Elektriciteitsproductie (MEP) vallen 
lager uit vanwege een lagere subsidiabele productie van duurzame energie. Deze lagere productie 
heeft geen consequenties voor het bereiken van de doelstelling voor duurzame energie in 2020, 
omdat de productie van duurzame energie die met de MEP gesubsidieerd wordt vrijwel volledig vóór 
2020 zal plaatsvinden. Het aflopen van projecten, die aan het einde van hun levensduur zijn gekomen, 
wordt opgevangen door verplichtingen in de SDE+ in de komende jaren. 
 
365 
Welke 'knelpunten in de begroting' (Miljoenennota) worden door de lagere uitgaven aan de MEP 
gedekt? 
 
Antwoord 
De lagere uitgaven voor de MEP maken onderdeel uit van het geheel aan mee- en tegenvallers op de 
EZ-begroting. Er bestaat geen inhoudelijk relatie tussen verschillende mee- en tegenvallers en 
evenmin is er een één op één relatie te leggen tussen specifieke tegenvallers enerzijds en specifieke 
tegenvallers anderzijds. 
 
In 2015 zijn lagere uitgaven op de MEP meerjarig ingezet als dekking voor budgettaire problematiek 
binnen het beleidsartikel 14 (Een doelmatige en duurzame energievoorziening). Deze problematiek 
betreft onder meer een aanvullende bijdrage voor Duurzame Energie in Caribisch Nederland 
(€ 3,7 mln. in 2015 en € 4,7 mln. in 2016) als gevolg van hogere uitgaven door de lagere 
euro/dollarkoers en onvoorziene kosten. Daarnaast betreft dit een aanvulling op de eerdere 
overboeking bij de Voorjaarsnota 2015 aan het Ministerie van Infrastructuur & Milieu vanwege de 
vorming van de Autoriteit Nucleaire Veiligheid en Stralingsbescherming (€ 6,3 mln. in 2015, 
€ 7,4 mln. in 2016 en € 7,9 mln. vanaf 2017). 
 
366  
Waarom worden de ETS middelen doorgeschoven naar 2017 en niet naar 2016, of behouden in 2015? 
 
Antwoord 
Voor 2015 was er een onderuitputting van het beschikbare budget. Voor 2016 verwacht ik dat ook. 
Daarom schuif ik de middelen door naar 2017. Zie ook mijn antwoord op vragen 280 en 281.  
 
367  
Wat zijn de gevolgen voor de begroting indien in de jaren 2016 - 2020 de gaswinning in Groningen 
wordt terug gebracht naar 30 bcm, naar 25 bcm, of naar 20 bcm per jaar?
