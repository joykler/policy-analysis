87  
Waarom wordt in het kader van dit efficiënter werken eerst ingezet op lineaire Europese regelgeving 
en daarna pas op onze eigen regelgeving en de wijze waarop onze inspecties en medeoverheden 
hiermee omgaan? 
 
 
 
Antwoord  
Het kabinet wil innovatie en investeringen in groene groei de ruimte geven binnen een stimulerend en 
dynamiek bevorderend wettelijk kader. Belemmeringen die ondernemers ervaren van wet- en 
regelgeving, vragen soms een andere wijze van uitvoering door inspecties en medeoverheden en 
soms een wijziging van de regelgeving. Ligt de oorzaak van een belemmering in de Europese 
wetgeving, dan zoekt het kabinet de oplossing op Europees niveau. De omstandigheden van het 
specifiek geval zijn bepalend voor de keuze van aanpak. Indien operationeel niveau een snellere, 
effectieve oplossing kan worden bereikt, dan heeft dat uiteraard de voorkeur. 
 
88  
Aan welke voorwaarden moet het begrip ‘groene groei’ voldoen? 
 
Antwoord  
Het begrip groene groei moet aan de volgende voorwaarden voldoen: 
Groene groei is het bevorderen van economische groei, terwijl de vervuiling afneemt, grondstoffen 
efficiënter worden gebruikt en de beschikbaarheid van natuurlijke hulpbronnen op niveau blijft. 
 
89  
Hoe verhoudt zich de betekenis van ‘circulaire economie’ tot een begrip als ‘groene groei’? 
 
Antwoord  
Op 28 maart 2013 stuurde het kabinet de brief met als naam Groene Economische Groei in Nederland 
(Tweede Kamer 33043, nr. 14). In deze brief zet het kabinet haar ambitie voor deze «groene groei» 
uiteen. Het kabinet wil het concurrentievermogen van Nederland versterken en tegelijkertijd de 
belasting van het milieu en de afhankelijkheid van fossiele energie terugdringen.  
 
Op 18 juni 2015 heeft het kabinet de Tussenbalans Groene Groei aan de Tweede Kamer gestuurd. Het 
daarin genoemde groenegroeibeleid kent een achttal domeinen: Dit zijn energie, biobased economy, 
klimaat, van afval naar grondstof en circulaire economie, gebouwde omgeving en stad, voedsel, 
mobiliteit en water. Een circulaire economie is een economisch systeem dat de herbruikbaarheid van 
producten en materialen en het behoud van natuurlijke hulpbronnen als uitgangspunten neemt en 
waardecreatie in iedere schakel van het systeem nastreeft. In een circulaire economie zijn kringlopen 
gesloten en ketens optimaal ingericht. Afval en emissies bestaan niet meer, afwenteling op mens en 
milieu wordt voorkomen en van het opraken van grondstoffen of het uitputten van de aarde is geen 
sprake meer. Dit is volledig in lijn met de doelstellingen van het Groene Groei beleid. 
 
90 
Hoe komt de doelstelling van EZ om in 2016 sterker in te zetten op onderzoek en innovatie voor 
duurzame alternatieven voor schaarse grondstoffen, energieopwekking en recyclingtechnologieën 
terug in de begroting?
