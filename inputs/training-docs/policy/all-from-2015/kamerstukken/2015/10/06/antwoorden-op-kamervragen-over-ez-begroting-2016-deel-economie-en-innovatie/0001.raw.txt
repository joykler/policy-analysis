Beantwoording schriftelijke vragen EZ-begroting 2016, deel Economie en Innovatie 
 
1  
Welk bedragen zijn gereserveerd voor subsidieregelingen of belastinguitgaven die het gebruik van 
fossiele brandstoffen subsidiëren? 
 
Antwoord 
Er zijn geen bedragen gereserveerd die het gebruik van fossiele brandstoffen subsidiëren.  
 
2  
Kunt u uiteenzetten hoeveel geld wordt geïnvesteerd in sectoren waarin wordt gewerkt met 
proefdieren, zoals life sciences, pharmacie en levensmiddelentechnologie? 
 
Antwoord 
De publieke bijdrage aan de Topsector Life Sciences & Health bedraagt voor 2016 € 226 mln. De 
bijdrage van het ministerie van EZ bedraagt € 33 mln., waarbij circa € 20 mln. wordt ingezet via de 
zogenaamde TKI-toeslag op publiek private samenwerkingen bij de ontwikkeling van producten en 
diensten op de terreinen medische technologie, farmacie en services. Andere financiers zijn o.a. het 
ministerie van VWS (€ 72 mln.) en EU/programma Horizon2020 (€ 85 mln.). 
De LSH sector hecht belang aan alternatieven voor dierproeven. Zo is onlangs binnen het programma 
Meer Kennis met Minder Dieren van ZonMW een pilot gestart met minder proefdieren op het 
onderzoeksterrein van hart- en vaatziekten. 
 
3 
Kunt u uiteenzetten hoeveel geld u heeft gereserveerd ten behoeve van de uitgaven aan 
mestvergisting en waar het in de begroting is opgenomen? 
 
Antwoord 
Mestvergisting komt net als andere technologieën voor de opwekking van hernieuwbare energie in 
aanmerking voor SDE+-subsidie. Met uitzondering van wind op zee wordt in de SDE+ ex ante geen 
specifiek budget per categorie gereserveerd. Hierdoor is ex ante een uitsplitsing per technologie niet 
te geven. Er is geen specifiek budget per categorie gereserveerd, omdat de SDE+ gebaseerd is op 
concurrentie en technologieneutraliteit. De subsidiebedragen die de verschillende categorieën krijgen 
zijn afhankelijk van de ontwikkeling van de kostprijs, de ontwikkeling van de energieprijzen en het 
kostenverlagende effect van concurrentie tussen aanvragers van SDE+-middelen. Het niet meer 
vooraf toedelen van specifieke budgetten aan specifieke technologieën is een van de belangrijkste 
lessen van de voorganger van de SDE+, de SDE-regeling.  
Over de reeds aangegane verplichtingen in het kader van de SDE+, haar voorgangers en enkele 
andere regelingen en de gerealiseerde productie van hernieuwbare energie wordt jaarlijks 
gerapporteerd middels de rapportage hernieuwbare energie van de Rijksdienst voor Ondernemend 
Nederland (vindplaats http://www.rvo.nl/subsidies-regelingen/publicaties-stimulering-duurzame-
energieproductie). Daarin is ook een uitsplitsing per technologie gegeven. Zoals ik in mijn reactie op 
het rapport van de Algemene Rekenkamer heb aangegeven, zal ik de Tweede Kamer jaarlijks een 
overzichtelijk totaalbeeld presenteren van de financiële en beleidsinformatie met betrekking tot de 
SDE+ regeling, in de bredere context van het Energieakkoord en de doelstellingen ten aanzien van 
hernieuwbare energieproductie.  
1
