Kunt u aangeven wat een realistische termijn is om tot de daadwerkelijke commerciële opsporing en 
winning van schaliegas over te gaan indien daartoe door de Kamer besloten zou worden? 
 
Als u besluit proefboringen naar schaliegas te doen ten behoeve van wetenschappelijk onderzoek, legt 
u dit besluit dan eerst voor aan de Kamer? 
 
Antwoorden 76, 81 en 83 
Commerciële opsporing en winning van schaliegas is de komende vijf jaar niet aan de orde.  
In het Energierapport 2015 zal het kabinet een integrale visie op een duurzame energievoorziening 
geven. Indien daaruit blijkt dat het wenselijk is om de winning van schaliegas in Nederland als optie 
niet uit te sluiten, zal het kabinet participeren in breed, langjarig wetenschappelijk onderzoek in 
Europees verband met alleen ruimte voor boringen met een wetenschappelijk doel. De keuze die in 
het Energierapport over schaliegas wordt gemaakt, zal begin 2016 worden verankerd en ruimtelijk 
worden uitgewerkt in de structuurvisie Ondergrond. De structuurvisie is onder meer bedoeld om voor 
specifieke locaties in beeld te brengen welke gebruiksfuncties mogelijk interfereren, goed samengaan 
of zelfs elkaar versterken.  
 
77  
Wordt de Kamer betrokken bij het winningsbesluit dat in het najaar van 2016 zal worden genomen? 
Zo ja, op welke wijze? 
 
In december 2015 neemt het kabinet op basis van de nu lopende onderzoeken en adviesaanvragen 
een besluit over de gaswinning uit het Groningenveld. Conform de kabinetsreactie op het OVV-rapport 
‘Aardbevingsrisico’s in Groningen’ zal het kabinet de decentrale overheden betrekken bij de 
besluitvorming. De Kamer wordt uiteraard direct na de besluitvorming in de Ministerraad geïnformeerd 
en ontvangt dan ook alle onderliggende rapporten en adviezen. Ik zal uw Kamer separaat nader 
informeren over het besluitvormingsproces. 
 
78  
Voor hoeveel opeenvolgende jaren denkt u een winningsbesluit te nemen in het najaar van 2016? 
 
Antwoord 
Dat is nu nog niet bekend. De uitkomsten van de diverse onderzoeken en adviezen – waaronder die 
van provincie en gemeenten zullen hier, conform de kabinetsreactie op het OVV-rapport 
‘Aardbevingsrisico’s in Groningen (Kamerstuk II 2014/2015, 33529, nr. 143) – mede bepalend voor 
zijn. Uw Kamer wordt separaat over het besluitvormingsproces geïnformeerd. 
 
79  
Klopt het dat de invulling van winningsplannen en de wijze waarop decentrale overheden hierbij 
betrokken worden bij winningen gelegen zijn in de wijze waarop hieraan invulling wordt gegeven in de 
Mijnbouwwet- en regelgeving? 
 
Antwoord 
Ja, dit klopt. In de kabinetsreactie op het OVV-rapport ‘Aardbevingsrisico’s in Groningen’ (Kamerstuk 
33529, nr. 143) heb ik een herziening van de mijnbouwwet- en regelgeving aangekondigd. Het 
veiligheidsbelang zal meer expliciet in de Mijnbouwwet worden opgenomen, met name in de 
bepalingen rondom het winningsplan. Provincies, gemeenten en waterschappen krijgen een 
adviesrecht bij instemmingsbesluiten op (wijzigingen van) winningsplannen. Verder bestaat het
