landen alternatieven voor huidige wet- en regelgeving op het gebied van gereglementeerde beroepen 
kunnen overwegen.  
Ook is samengewerkt aan Single Market Centres en Points of Single Contact. Ondernemers kunnen zo 
binnen een nationale administratie op één plek terecht met al hun vragen en problemen ten aanzien 
van de interne markt. Nederland heeft een Single Market Centre opgezet om ondernemers te helpen 
en wordt het digitale ondernemersplein ook voor de buitenlandse ondernemer toegankelijk gemaakt. 
Uw Kamer is hier eerder over geïnformeerd (Kamerstukken 21501-30, nr. 327, 21501-30, nr. 328 en 
21501-30, nr. 344). Er zijn geen administratieve kosten aan verbonden. 
 
30 
Kunt u aangeven waar u de verwachting op baseert om onder Nederlands voorzitterschap structurele 
hervormingen door te voeren op het terrein van de digitale markt, terwijl deze de afgelopen jaren op 
dit gebied juist door een overgrote meerderheid binnen de EU zijn geblokkeerd (netneutraliteit, 
openstellen van de kabel, etc.)? 
 
Antwoord 
Onder Nederlands voorzitterschap zullen er naar verwachting geen structurele hervormingen worden 
doorgevoerd op het terrein van de digitale interne markt. De onderhandelingen over de meeste 
wetgevende voorstellen van de Europese Commissie zullen dan net gestart zijn, of nog moeten 
beginnen.  
Onderhandelingen over de digitale interne markt hebben niet altijd geleid tot een resultaat waar 
Nederland tevreden over is. Dat is bijvoorbeeld het geval bij de regels voor netneutraliteit, die onlangs 
in de Verordening interne telecommarkt zijn vastgesteld, ondanks de tegenstem van Nederland. Dit is 
een gevolg van de noodzaak in de EU een compromis te vinden dat acceptabel is voor een 
meerderheid van lidstaten en voor het Europees Parlement. Evenwel is Nederland optimistisch over de 
kansen van nieuwe structurele hervormingen ten behoeve van de digitale interne markt in de 
komende jaren. De Europese Commissie, de lidstaten en het Europees Parlement hebben hiertoe 
herhaaldelijk bereidheid getoond. 
 
31  
Wat houdt het frontrunnersinitiatief op het gebied van de digitale interne markt in ? 
 
Antwoord 
Voor het antwoord op deze vraag verwijs ik naar het antwoord op vraag 29.  
 
32  
Welke mogelijkheden zijn er om EU-onderzoeksbudgetten te benutten voor proefdiervrije 
innovatie/onderzoek naar alternatieven voor dierproeven? 
 
Antwoord 
In het Europees Kaderprogramma voor Onderzoek en Innovatie (Horizon 2020) zit totaal aan 
budget €80 mld. voor de periode 2014-2020. Iedere kennisinstelling kan hiervoor projectvoorstellen 
aandragen in lopende calls op gebied van proefdiervrije innovaties en alternatieven voor dierproeven. 
Horizon2020 werkt met tweejaarlijkse werkprogramma’s waarin wordt vastgesteld hoeveel budget aan 
welk onderwerp besteed wordt. Nederland zet in om de werkprogramma’s zoveel mogelijk aan te laten 
sluiten bij Nederlandse kennisagenda’s. In het werkprogramma 2014-2015 is € 38 mln. toegekend 
voor 2 onderwerpen welke zich specifiek richten op het ontwikkelen van alternatieven voor 
dierproeven. Mogelijk wordt in toekomstige werkprogramma’s wederom dierproeven als onderwerp 
genoemd.
