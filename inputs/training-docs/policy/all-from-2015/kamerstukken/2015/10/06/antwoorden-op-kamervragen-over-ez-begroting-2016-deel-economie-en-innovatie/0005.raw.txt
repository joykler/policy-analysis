Omdat de markt minimaal een zelfde bedrag moet inleggen, komt er jaarlijks € 40 mln. extra 
beschikbaar voor investeringen in bedrijven die vanuit een innovatief ontwikkelingstraject de markt 
willen betreden. Verder ondersteunt het Innovatieluik van de BMKB de kredietverlening door banken 
aan innovatieve bedrijven die bezig zijn met een marktintroductie. Van het jaarlijkse BMKB budget 
van € 765 mln. wordt er sinds 2012 gemiddeld zo’n € 30 mln. benut door het innovatief mkb.  
  
Voor innovatie en mkb zijn ook de Europese structuurfondsprogramma's bij uitstek toegesneden. Deze 
programma's zijn per landsdeel (noord, oost, zuid, west) en grensoverschrijdend. Innovatie is de 
belangrijkste prioriteit binnen deze programma's waarvoor verschillende typen ondersteunings-
maatregelen zijn en worden uitgevoerd gericht op diverse fasen van marktintroductie. Het kabinet 
stelt tot en met 2020 € 140 mln. cofinanciering hiervoor beschikbaar. Bovendien heeft EZ aandelen in 
de regionale ontwikkelingsmaatschappijen (ROM’s) om te investeren in innovatieve starters en kleine 
bedrijven in de regio. 
  
Daarnaast wordt de innovatieve ondernemer ook op andere wijzen ondersteund. Zo zet de overheid 
SBIR in, waarmee bedrijven via aanbesteding opdrachten kunnen krijgen om nieuwe producten, 
processen of diensten te leveren voor maatschappelijke uitdagingen. Daarvoor is € 3 mln. beschikbaar 
tot en met 2016. Verder worden overheidsinkopers via Innovatiegericht Inkopen gestimuleerd om 
innovatieve oplossingen meer kans te geven, wat uiteindelijk kan leiden tot launching customership. 
  
Met bovenstaande instrumenten ondersteunt EZ bedrijven met het in de markt zetten van innovaties 
met meer dan € 160 mln. per jaar. De instrumenten maken deel uit van een breed scala aan 
maatregelen voor de ondersteuning van onderzoek, ontwikkeling en marktintroductie van innovaties 
op regionaal, nationaal en Europees niveau. Daarbij kan er niet altijd een scherpe lijn worden 
getrokken tussen instrumenten die ondersteuning bieden aan onderzoek en ontwikkeling dat verder 
van de markt af staat en instrumenten die bijdragen aan de opschaling van innovaties. 
 
14 
Op welke wijze wilt u het in de markt zetten van innovaties ondersteunen en waar is dit in de 
begroting opgenomen? 
 
Antwoord 
In het antwoord op vraag 13 is aangegeven hoe EZ bedrijven ondersteunt. Eurostars-2 is onderdeel 
van artikel 12 van de begroting. De BMKB en SBIR maken deel uit van artikel 13 van de begroting. De 
cofinanciering vanuit het Rijk voor Europese Structuurfondsprogramma’s gefinancierd uit EFRO maken 
deel uit van begrotingsartikel 18.1. Het Innovatiekrediet, VFF, de SEED Capital regeling en ROM’s zijn 
als onderdeel van het Toekomstfonds opgenomen in artikel 19 van de begroting.  
 
15  
Welke budgetten hebben de verschillende topsectoren nog tot hun beschikking? Kunt u in het 
antwoord specifiek aangeven hoeveel geld elke topsector beschikbaar heeft, welk deel daarvan vanuit 
publieke en welk deel uit private middelen afkomstig is, welk deel al is toegekend en hoeveel er nog te 
verdelen is over nieuwe projecten? 
 
Antwoord 
Er worden geen integrale budgetten per topsector ter beschikking gesteld. In de topsectorenaanpak 
werken ondernemers, onderzoekers, onderwijsinstellingen en overheden samen aan de ontwikkeling 
en uitvoering van gezamenlijke (cross-sectorale) agenda’s die bijdragen aan het versterken van het 
lange termijn verdienvermogen van Nederland en aan het oplossen van maatschappelijke uitdagingen.
