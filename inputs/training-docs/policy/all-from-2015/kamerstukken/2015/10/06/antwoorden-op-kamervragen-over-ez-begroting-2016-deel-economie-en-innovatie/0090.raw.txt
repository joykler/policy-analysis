Antwoord 
Er worden momenteel diverse onderzoeken uitgevoerd inzake de gaswinning uit het Groningenveld. 
Derhalve kan ik nu geen uitspraken doen over de te verwachten gaswinning tot 2020. Voor een 
nadere toelichting verwijs ik naar het antwoord op vraag 108. 
 
267  
Hoe correspondeert de verwachting omrent het plafond gaswinning met de budgettaire gevolgen van 
het beleid op pagina 77? Waarom lopen de budgettaire opbrengsten terug de komende jaren? 
 
Antwoord 
In de raming in de begroting is meerjarig uitgegaan van een gaswinning van 33 miljard m3 uit het 
Groningenveld. Naast Groningengas wordt ook gas uit kleine velden gewonnen. De budgettaire 
opbrengsten lopen de komende jaren terug omdat de gasproductie in zijn totaliteit afneemt.  
 
268  
Waarom zijn de bedragen voor TNO AGE (bodembeheer) afgenomen ten opzichte van 2014? 
 
Antwoord 
De bedragen voor TNO Bodembeheer (TNO AGE) nemen niet af in de komende jaren. De begroting 
laat weliswaar een afname zien, maar dat wordt veroorzaakt doordat alle gelden, die gerelateerd zijn 
aan onderzoek met betrekking tot bodembeweging, gebundeld en ondergebracht worden onder O&O 
bodembeheer. Dat geldt dus ook voor de werkzaamheden van TNO-AGE, die gerelateerd zijn aan 
bodembeweging. 
 
269  
Kunt u een raming geven van de ontwikkeling van de begrotingsreserve duurzame energie in de 
komende jaren (dit ontbreekt in de tabel)? 
 
Antwoord 
Naar de huidige inzichten zal de interne begrotingsreserve dit jaar toenemen met een bedrag van circa 
€ 500 mln. tot circa € 1,1 mld., vooral als gevolg van vertraagde projecten in de oude SDE-regeling. 
Naar verwachting zal de begrotingsreserve in de jaren 2016 en verder niet of in geringe mate 
toenemen.  
 
270 
Hoe is de opslag op de energierekening ter financiering van de SDE+ opgebouwd? Welke opslag wordt 
betaald door de kleingebruikers en welk gedeelte door de grootverbruikers? 
 
Antwoord 
Het uitgangspunt bij de verdeling van lasten van de Opslag Duurzame Energie tussen burgers en 
bedrijven is een 50:50 verdeling.
