Antwoord 
Bij de invulling van de marketingstrategie voor de bestemming Holland worden er keuzes gemaakt op 
het gebied van herkomstlanden en doelgroepen. De keuzes zijn gebaseerd op economische waarde, 
groeipotentie en de mogelijkheden om de betreffende markt/doelgroep te beïnvloeden. Ook de 
mogelijkheid om bezoekers te spreiden in tijd en ruimte is daarbij belangrijk. Momenteel is NBTC 
actief in de volgende herkomstmarkten: Duitsland, Scandinavië, Verenigd Koninkrijk, België, Frankrijk, 
Spanje, Italië, Noord-Amerika, Japan, China, Rusland, Brazilië en Zuidoost-Azië.  
Binnen die markten richten de activiteiten zich zowel op de toeristisch bezoeker (ca. 70% van het 
totaal aantal) als de zakelijke bezoeker. Bij de consumentenbewerking deelt NBTC doelgroepen in op 
basis van het lifestyle-segmentatiemodel, dat voor de internationale marketing ontwikkeld is in 
samenwerking met Motivaction. In tegenstelling tot een klassieke doelgroepindeling op basis van 
demografische kenmerken, spelen bij dit model behoeftes en lifestyle van de consument een leidende 
rol. In de toeristische marktbewerking richt NBTC zich op de volgende doelgroepen: Mainstream, 
Traditional, Upper-class, Postmodern en Achiever. 
 
229  
Welk deel van de bijdrage aan het NBTC zal effectief kunnen worden besteed aan spreiding van 
toerisme? 
 
Antwoord 
De strategie van NBTC is ‘Supporting the known, introducing the new’. Dat betekent dat naast het 
reguliere aanbod ook nieuwe bestemmingen worden geïntroduceerd. De internationale concurrentie 
van overige Europese bestemmingen is groot. Daarom wordt het grootste deel van de bijdrage aan 
NBTC ingezet op activiteiten ten behoeve van het behoud van het bestaande bezoekersvolume en 
daarbij behoud van het marktaandeel. Zo’n 10% van de huidige bijdrage zal effectief kunnen worden 
besteed aan spreiding van toerisme. Daarnaast wordt binnen bestaande initiatieven (gericht op 
behoud van het bestaande bezoekersvolume), waar mogelijk en relevant, aandacht besteed aan 
activiteiten gericht op spreiding van toerisme. 
 
230  
Wat zijn de doelstellingen bij de aanpassing van wet- en regelgeving aan de veranderende 
maatschappelijke dynamiek, en welke concrete maatregelen vloeien daaruit voort? 
 
Antwoord 
Het tempo van technologische en maatschappelijke vernieuwing ligt steeds hoger. Nieuwe digitale 
platforms en de deeleconomie zijn hier voorbeelden van. Het kabinet wil dat ondernemers optimaal 
kunnen profiteren van deze ontwikkelingen. Hiertoe wil het kabinet onnodige belemmeringen in 
regelgeving weg nemen zodat innovatieve ondernemers de kans krijgen om steeds betere producten 
en diensten te ontwikkelen. Dit komt zowel ten goede aan onze welvaart maar ook draagt ook bij aan 
oplossingen voor maatschappelijke uitdagingen zoals de verduurzaming en vergrijzing. 
 
Het kabinet is diverse acties gestart om in bestaande wetgeving meer ruimte voor innovatie te creëren 
en op structurele basis meer aandacht te geven aan flexibiliteit en toekomstbestendigheid van nieuwe 
wet- en regelgeving. Zie bijvoorbeeld de Kamerbrieven ‘Ruimte voor innovatie door toekomst-
bestendige wetgeving’ (Kamerstuk 33009, nr. 10) en ‘Ruimte in regels voor groene groei’ Kamerstuk 
33043, nr. 42). In concrete gevallen kijken we waar wetgeving belemmert, zoals bij AirBnB, digitale 
platformen, elektrisch vervoer, het gebruik van afval als grondstof of de toepassing van biobased 
economy en nemen we belemmeringen weg. Ook passen we instrumenten, zoals experimenteerruimte 
en Right to Challenge meer toe. 
 
79
