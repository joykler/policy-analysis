Het bedrag van 38 USD per maand per kind is gebaseerd op de huidige bedragen die gelden 
voor de ophoging van de belastingvrije som met een toeslag voor mensen met kinderen die 
een inkomen hebben boven de belastingvrije som. Deze belastingvrije som bedraagt op dit 
moment 11.860 USD. Dit bedrag kan worden opgehoogd met maximaal twee kindertoeslagen 
alvorens belasting en premie wordt geheven. Iemand met een inkomen boven de 14.904 USD 
met twee of meer kinderen profiteert maximaal van het extra belasting- en premievrije 
gedeelte. Hij of zij betaalt dan namelijk over het inkomen over de eerste 14.904 USD geen 
belasting of premies. Het voordeel voor deze persoon is dan 30,4% (het gecombineerde 
huidige belasting- en premiepercentage) van het verschil tussen de minimale en de maximale 
(als gevolg van de kindertoeslag) belastingvrije som. Dezelfde systematiek doet zich ook voor 
bij mensen met een fiscale toeslag voor één kind. Iemand met één kind profiteert maximaal 
van het extra belasting- en premievrije gedeelte als zijn inkomen niet meer bedraagt dan 
13.382 USD. In beide gevallen komt dit neer op basis van de huidige berekeningen op een 
bedrag op maandbasis van 38 USD per kind. De leden van de PvdA-fractie kunnen ervan 
uitgaan dat het bedrag dat mensen zullen ontvangen aan kinderbijslag nagenoeg hetzelfde zal 
zijn als het belastingvoordeel dat zij voor maximaal twee kinderen genoten.  
 
De leden van de PvdA- fractie vragen of de regering nader kan toelichten wat er bedoeld 
wordt met de volgende zin: indien door aanpassing in de heffing van de belasting en premies 
voor het jaar 2016 de maximale kinderkorting hoger uit zou komen dan 38 USD per kind, zal 
de kinderbijslag BES van 38 USD per kind per maand verhoogd worden?  
Tot welk inkomensresultaat zal dit leiden, zo willen de leden van de PvdA-fractie weten. 
 
De hoogte van de belastingvrije som en de kindertoeslag worden normaliter jaarlijks herzien. 
Afhankelijk van de door het ministerie van Financiën eind 2015 toegepaste indexatie in de 
fiscaliteit (als gevolg waarvan ook de hoogte van de kindertoeslag zou worden aangepast 
indien deze per 1 januari 2016 nog zou hebben bestaan) wordt ook het kinderbijslagbedrag 
van 38 USD per maand waarmee nu is gerekend, aangepast. Dit wordt eind 2015 duidelijk.  
 
De leden van de CDA-fractie hebben nog wel enkele vragen over de vormgeving van de 
regeling. Zo vragen zij de regering waarom er voor gekozen wordt om één basisbedrag aan 
kinderbijslag uit te keren. Waarom wordt er niet, net zoals in Nederland gedifferentieerd naar 
het aantal kinderen en de leeftijd van de kinderen? Zij missen hier een nadere motivatie. Dit 
geldt ook voor de hoogte van de kinderbijslag.  
 
De leden van de D66-fractie constateren dat de kinderbijslagvoorziening een gelijk bedrag 
voor ieder kind stelt en hierin geen onderscheid maakt tussen kinderen. Deze leden vragen de 
regering waarom de kinderbijslagvoorziening niet zoals de kinderbijslag op het Europees deel 
hoger wordt, naarmate het kind ouder wordt en ook meer nodig heeft.  
 
De leden van de fractie Groep Kuzu/Öztürk merken op dat de hoogte van de kinderbijslag 
BES is vastgesteld op 38 USD per kind per maand. 
Graag vernemen deze leden waarom er niet is voorzien in een kinderbijslag die is 
gedifferentieerd naar leeftijd, zoals is dit ook in Europees Nederland is geregeld, daar de 
kosten die gepaard gaan met het opvoeden van een kind mede leeftijdsafhankelijk zijn. 
 
In antwoord op de vragen van de leden van de CDA-, de D66- en de Groep Kuzu/Öztürk-
fracties over leeftijdsdifferentatie in de kinderbijslag meldt de regering het volgende. Bij de 
bepaling van het kinderbijslagbedrag is aangesloten bij de motie van de leden Schouten en
