Artikel 29 
 
De leden van de D66-fractie constateren dat de regering de doelstelling heeft om deze wet per 
1 januari 2016 in werking te laten treden, zoals ook verzocht wordt door de kamer in de motie 
Schouten/Van Laar. Deze leden vragen de regering dan ook hoe haalbaar ze die doelstelling 
achten in verband met de behandeling van het wetsvoorstel door de Tweede en Eerste Kamer. 
Deze leden vragen de regering ook wat de ingangsdatum zal zijn als dit niet gehaald wordt, 
aangezien de belastingwetgeving van de openbare lichamen slechts per 1 januari van een jaar 
gewijzigd kan worden. Zou dit dan 1 januari 2017 pas worden of is het dan nog mogelijk dat 
het met terugwerkende kracht in werking treedt. 
 
Een terugwerkende kracht voor de inwerkingtreding van voorliggend wetsvoorstel is niet 
mogelijk. Dit komt omdat rekening moet worden gehouden met degenen die gebruik kunnen 
maken van de fiscale tegemoetkoming voor kinderen. Als aan het wetsvoorstel terugwerkende 
kracht zou worden toegekend en de fiscale tegemoetkoming voor kinderen nog zou bestaan 
zou de groep die geen verzilveringsproblematiek kent én de fiscale tegemoetkoming én de 
kinderbijslag BES ontvangen. Dit is ongewenst omdat zij dan worden bevoordeeld boven 
andere groepen. Tegelijkertijd is het niet wenselijk om de fiscale tegemoetkoming voor 
kinderen eerder te laten vervallen dan de datum van inwerkingtreding van de 
kinderbijslagvoorziening.  
 
De Staatssecretaris van Sociale Zaken 
en Werkgelegenheid, 
 
 
 
 
Jetta Klijnsma
