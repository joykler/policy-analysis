te treden met de bestuurscolleges van de eilanden’. In de overwegingen verwijzen de 
indieners van de motie naar de thans bestaande verzilveringsproblematiek. Naar het oordeel 
van de regering is de strekking van de motie dan ook dat moet worden gewaarborgd dat alle 
ingezeten ouders van Caribisch Nederland – ook die met lage inkomens – het financieel 
voordeel dat nu nog langs de fiscale tegemoetkoming loopt, kunnen genieten. Een nadere 
motivering van het bedrag van (in eerste aanleg) 38 USD per maand per kind, anders dan een 
verwijzing naar de daarmee corresponderende hoogte van het fiscaal voordeel in de huidige 
situatie, acht de regering onnodig. 
 
De leden van de PvdA-fractie menen dat het bestuurscollege van Bonaire terecht wijst op het 
communicatieplan om deze nieuwe voorziening onder de aandacht te brengen bij de burgers. 
Kan de regering nader toelichten hoe dit communicatieplan eruit zal zien in aanloop naar de 
invoering van de kinderbijslag BES, zo informeren deze leden. De leden van de D66-fractie 
vragen hier ook naar.  
 
De regering onderschrijft het belang van communicatie. In opdracht van de RCN-unit Sociale 
Zaken heeft de afdeling Communicatie van de Rijksdienst Caribisch Nederland een 
communicatieplan opgesteld. Het communicatietraject richt zich in eerste instantie op 
eerdergenoemde preregistratie, om te bevorderen dat zoveel mogelijk rechthebbenden tijdig 
een aanvraag indienen. In dat kader zijn verschillende activiteiten voorzien, zoals 
persberichten, advertenties, filmpjes en radiospotjes. Hierover vindt tevens afstemming plaats 
met de openbare lichamen.  
 
De leden van de D66-fractie constateren dat het bestuurscollege van Saba verzocht heeft om 
een gedifferentieerd kinderbijslagbedrag voor de verschillende openbare lichamen vanwege 
het verschil in kosten van levensonderhoud. Deze leden verzoeken de regering om 
overzichtelijk te maken hoe groot die verschillen zijn en of dit invloed kan hebben op de 
kinderbijslag. Deze leden vragen de regering ook waarom ze niet in het begintarief al dit 
verschil opnemen in plaats van in de prijsontwikkeling na de inwerkingtreding. 
 
Uit een in 2010 gehouden onderzoek naar de relatieve prijsniveaus kwam naar voren dat de 
kosten van levensonderhoud het hoogst zijn op Saba, gevolgd door Sint Eustatius en Bonaire. 
Saba was in de meting van 2010 8% duurder dan Bonaire, terwijl Sint Eustatius 2% duurder 
was dan Bonaire. Momenteel voert het CBS een nieuw onderzoek naar de relatieve 
prijsniveaus uit met als doel om de uitkomsten van 2010 van een update te voorzien. De 
resultaten van dat onderzoek worden in het verdere verloop van oktober 2015 verwacht.  
Omdat de huidige fiscale kinderkorting, waarvoor de kinderbijslagvoorziening feitelijk in de 
plaats komt, ook uitgaat van een gelijk bedrag voor alle inwoners van Caribisch Nederland 
ongeacht op welk eiland men woonachtig is, heeft de regering daarbij aangesloten voor het 
bepalen van het uitkeringsniveau in eerste aanleg. Ook voor de vigerende sociale 
zekerheidswetten in Caribisch Nederland geldt dat bij de staatkundige transitie is gekozen 
voor gelijke bedragen voor alle openbare lichamen. Met ingang van 1 januari 2012 zijn de 
bedragen uiteen gaan lopen vanwege de grote verschillen in inflatie tussen de openbare 
lichamen. Voor de kinderbijslag BES zal vanaf 1 januari 2017 eveneens inflatiecorrectie 
worden toegepast, waarbij vanaf dat moment dan ook gedifferentieerd zal worden naar de 
afzonderlijke openbare lichamen. Differentiatie al direct bij het moment van invoering 
impliceert tevens een extra belasting voor de uitvoering en compliceert ook het 
communicatietraject, waarin eenduidigheid en eenvormigheid de voorkeur heeft.
