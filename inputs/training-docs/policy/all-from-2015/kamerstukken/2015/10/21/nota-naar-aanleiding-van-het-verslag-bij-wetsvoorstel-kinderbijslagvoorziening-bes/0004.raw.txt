solidair stelsel waarbij lagere inkomens beter ondersteund worden dan hogere inkomens en 
lagere inkomens ook meer kunnen profiteren, zo willen deze leden weten. 
 
De regering acht het wenselijk dat alle gezinnen worden ondersteund met een 
tegemoetkoming voor de kosten van kinderen, ongeacht het inkomen. Dit is ook in 
overeenstemming met de motie Schouten/Van Laar die vraagt om een 
kinderbijslagregelingvoor alle ouders. De regering is bovendien van mening dat de 
kinderbijslag in Caribisch Nederland – net als in het Europese gedeelte van Nederland – als 
onderdeel van de solidariteit van mensen zonder kinderen met mensen met kinderen moet 
worden gezien.  
 
2. Aanleiding en huidige situatie 
 
De leden van de SP-fractie vragen of de regering de genoemde bedragen om kan rekenen naar 
Nederlandse bedragen in verhouding tot het Nederlandse prijspeil. 
 
De regering merkt allereerst op dat er geen vaste standaard is voor het omrekenen naar het 
Nederlandse prijspeil. Om de leden van de SP-fractie toch een indicatie te kunnen geven kan 
gerekend worden met het percentage dat van toepassing is als woonlandfactor wanneer 
uitkeringen uit Europees Nederland worden betaald voor mensen die wonen in Caribisch 
Nederland. Dit is een theoretische exercitie; de woonlandfactor geldt immers niet als 
grondslag om de uitkeringshoogte van de voor Caribisch Nederland geldende regelingen vast 
te stellen. Als we de woonlandfactor (70%) toepassen op het Nederlandse 
basiskinderbijslagbedrag zou dit uitkomen op € 775 (verwacht niveau 2016); de kinderbijslag 
in Caribisch Nederland is € 401 per jaar. 
 
3. Inhoud wetsvoorstel 
 
De leden van de D66-fractie constateren dat de kinderbijslagvoorziening mede als doelstelling 
heeft armoedebestrijding in Caribisch Nederland. Deze leden vragen de regering of ze een 
inzicht kunnen geven hoe groot het effect op de armoede zal zijn. 
 
Deze leden vragen de regering of die na inwerkingtreding na een redelijke termijn een 
evaluatie wil geven van de kinderbijslagvoorziening. Hierin zien genoemde leden graag dat er 
wordt ingegaan op effectiviteit op armoedebestrijding, de uitvoering, de aantallen en de 
kosten.  
 
Het verzoek van deze leden om inzicht in het effect op armoede sluit aan bij de vraag die 
andere leden gesteld hebben over de koopkracht- en inkomenseffecten van het onderhavige 
wetsvoorstel. Hier komt de regering op terug onder de paragraaf ‘Inkomenseffecten’.  
De regering zal in de verantwoordingsstukken jaarlijks rapporteren over het aantal gezinnen 
en het aantal kinderen waarvoor kinderbijslag BES is verstrekt. Ook zal de regering na de 
eerste twee jaren van werking uw Kamer rapporteren over de uitvoering. Om tegemoet te 
komen aan de vraag naar evaluatie van het effect op de armoedebestrijding zal met het 
Centraal Bureau voor de Statistiek (hierna: CBS) in overleg worden getreden over de 
mogelijkheden om specifiek de situatie van huishoudens met kinderen te betrekken bij de 
inkomensstatistiek Caribisch Nederland die het CBS nu jaarlijks opstelt.
