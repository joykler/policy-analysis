inkomens, in vergelijking met de hogere inkomens, komt de regering dan ook niet toe. Wel 
kan gesteld worden dat lagere inkomens, die eerder te maken hadden met de 
verzilveringsproblematiek, nu wel recht hebben op een tegemoetkoming. De 
inkomensvooruitgang voor lagere inkomens is dan ook hoger. 
 
De vraag van de leden van de fractie Groep Kuzu/Öztürk of de regering cijfermatig en 
inhoudelijk kan motiveren of het maandelijkse bedrag van 38 USD per kind in rechtvaardige 
verhouding staat tot de hoogte van de kinderbijslag in het Europese gedeelte van Nederland 
beantwoordt de regering graag in samenhang met de vraag hoe de regering het kan 
rechtvaardigen dat er binnen Nederland, op basis van woonplaats, onderscheid gemaakt wordt 
in de hoogte van de bijdragen die inwoners van de regering ontvangen. 
 
De regering merkt op dat Caribisch Nederland een geheel eigen sociale zekerheidsstelsel kent, 
met een eigen invulling en niveaus. Stelsel en niveaus zijn voor een belangrijk deel historisch 
bepaald, maar wat belangrijker is, passend binnen de context van Caribisch Nederland. Op 
grond van artikel 1, tweede lid, van het Statuut voor het Koninkrijk der Nederlanden kunnen 
regels worden gesteld en andere specifieke maatregelen worden getroffen met het oog op 
onder meer de economische en sociale omstandigheden, de grote afstand tot het Europees deel 
van Nederland, het insulaire karakter en de kleine oppervlakte en bevolkingsomvang, alsmede 
andere factoren waardoor de eilanden zich wezenlijk onderscheiden van het Europees deel 
van Nederland. In dit kader is eerder aangegeven dat het streven is gericht op het realiseren 
van een voorzieningenniveau dat passend is in de regio, recht doet aan de integratie van de 
drie eilanden in het Nederlands staatsbestel en verantwoord is richting de burgers van 
5
Caribisch Nederland . De regering acht gelet op alle relevante omstandigheden het verschil in 
wettelijk regime gerechtvaardigd. Het Gemeenschappelijk Hof van Justitie heeft in een eerder 
aan uw Kamer gemelde procedure op het gebied van de Wet algemene ouderdomsverzekering 
6
BES (hierna: AOV) de legitimiteit van een op Caribisch Nederland toegesneden – en 
daarmee van het Europees deel van Nederland afwijkend – voorzieningenniveau bevestigd.  
Van een vaste cijfermatige verhouding van de bedragen in Caribisch Nederland ten opzichte 
van die in het Europees deel van Nederland is geen sprake. De verhouding tussen het bedrag 
van de kinderbijslag BES ten opzichte van het bedrag in de Algemene Kinderbijslagwet 
(uitgaande van de middelste leeftijdscategorie van 6 t/m 11-jarigen) is wel vergelijkbaar met 
de verhouding met de AOV ten opzichte van de Algemene Ouderdomswet (indien 
alleenstaand). In beide gevallen is het bedrag voor Caribisch Nederland ongeveer 45% van het 
bedrag dat voor Europees Nederland geldt. Daarbij past wel de kanttekening dat een 
vergelijking op basis van enkel het uitkeringsniveau altijd mank gaat, omdat de wettelijke 
regimes onderling uiteen lopen.  
 
4.3 Vaststelling en uitbetaling 
 
De leden van de PvdA-fractie vragen ter verduidelijking of dat ouders waarvan het kind in een 
instelling van overheidswege of een commerciële instelling woont ook in aanmerking kunnen 
komen voor de kinderbijslag BES. 
 
Dit is niet het geval. Dit wetsvoorstel geeft alleen recht op kinderbijslag BES voor natuurlijke 
personen bij wie het kind verblijft. Dit is alleen anders als het kind om redenen van ziekte, 
handicap of onderwijs geen ingezetene meer is. 
 
                                                 
5
 Kamerstukken II 2011/12, 33 000 IV, nr. 37, blz. 3-4. 
6
 Kamerstukken II 2011/12, 33 000, nr. 76, blz. 2.
