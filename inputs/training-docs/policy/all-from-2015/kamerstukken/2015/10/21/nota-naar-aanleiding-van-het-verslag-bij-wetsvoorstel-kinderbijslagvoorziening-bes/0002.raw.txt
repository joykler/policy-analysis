De leden van de CDA-fractie hebben met belangstelling kennis genomen van onderhavig 
wetsvoorstel en geven aan dat zij zich van harte kunnen vinden in de doelstelling van het 
wetsvoorstel om een inkomensonafhankelijke kinderbijslag mogelijk te maken en zo kinderen 
meer ontwikkelingskansen te geven. De leden van de CDA-fractie vinden het positief dat op 
deze manier ook mensen met een laag inkomen worden bereikt en de ongelijke positie van 
burgers met betrekking tot de tegemoetkoming voor kinderen gelijk wordt gemaakt. 
 
Ook de leden van de D66-fractie hebben met belangstelling kennis genomen van het 
voorliggende voorstel. Zij constateren dat het wetsvoorstel een bijdrage levert aan 
armoedebestrijding in Caribisch Nederland, en er een systeem van bijdrage aan 
kinderonderhoud komt waar alle ingezetenen met kinderen aanspraak kunnen maken en niet 
enkel met een hoger inkomen en dat uitvoering wordt gegeven aan de motie Schouten-Van 
Laar en verdere uitwerking van het Meerjarenprogramma Caribisch Nederland voor 2015-
2018. 
 
De leden van de ChristenUnie-fractie hebben met grote belangstelling kennisgenomen van het 
voorliggend wetsvoorstel en zijn dankbaar dat met het wetsvoorstel uitvoering wordt gegeven 
aan de eerder ingediende motie Schouten/Van Laar, waarin de regering verzocht werd om per 
1 januari 2016 voor Caribisch Nederland een kinderbijslagregeling op te stellen waarbij 
niemand erop achteruitgaat. In tegenstelling tot de oude fiscale regeling, constateren deze 
leden, komen zo voortaan veel meer gezinnen in aanmerking voor inkomensondersteuning 
voor opgroeiende kinderen. De leden van deze fractie geven tevens aan dat hiermee een 
wezenlijke bijdrage wordt geleverd aan de bestrijding van armoede onder gezinnen met 
kinderen op Bonaire, Sint Eustatius en Saba. Deze leden leggen nog enkele vragen ter 
verduidelijking voor aan de regering. 
 
De leden van de fractie Groep Kuzu/Öztürk geven aan het wetsvoorstel met grote 
belangstelling te hebben bestudeerd en nog enkele vragen te hebben. 
  
In het vervolg van deze nota naar aanleiding van het verslag gaat de regering in op de vragen 
van de fracties van de VVD, PvdA, SP, CDA, D66, ChristenUnie en de Groep Kuzu/Öztürk. 
Om de vragen zoveel mogelijk in samenhang te beantwoorden is daarbij op sommige plaatsen 
afgeweken van de volgorde van het verslag. 
 
1.Inleiding    
 
De leden van de VVD-fractie vragen of de regering uitvoeriger kan motiveren waarom een 
algemene kinderbijslag voor Caribisch Nederland op zijn plaats is?  
 
De regering acht, mede gebaseerd op de door de Tweede Kamer aangenomen daartoe 
2
strekkende moties , een kinderbijslagvoorziening voor Caribisch Nederland op zijn plaats 
daar de huidige fiscale tegemoetkoming in de kosten voor het onderhoud van kinderen door 
de verzilveringsproblematiek slechts bij een beperkt deel van de bevolking terecht komt. Door 
een inkomensonafhankelijke kinderbijslagvoorziening zoals voorgesteld in dit wetsvoorstel 
komen nu ook de ouders die geen gebruik konden maken van de fiscale kinderkorting in 
aanmerking voor een tegemoetkoming van de overheid. Dit draagt bij aan de 
ontwikkelingskansen van kinderen en aan de armoedebestrijding in Caribisch Nederland.  
 
                                                 
2
 Kamerstukken II 2013/14, 33 750 XV, nr. 56, zie verder voetnoot 1.
