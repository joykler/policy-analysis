V – artikel 7.1 
Met deze wijziging wordt de opstarttoelage toegevoegd aan de verplichting om gegevens 
die kunnen leiden tot lagere aanspraken direct te melden aan de aangewezen instantie; 
de Rijksdienst Caribisch Nederland, afdeling Studiefinanciering. 
 
W – artikel 7.4 
Onbedoeld is de mogelijkheid tot het opvragen van gegevens bij onderwijsinstellingen 
die niet in Europees Nederland of Caribisch Nederland zijn gevestigd dusdanig beperkt 
dat de minister thans geen bevoegdheid heeft om in de andere landen van het 
Koninkrijk, te weten Aruba, Curaçao en Sint Maarten, gegevens op te vragen. Datzelfde 
geldt voor de bevoegdheid om gegevens over studenten te verstrekken aan de bevoegde 
autoriteiten in Aruba, Curaçao en Sint Maarten. Dit wordt met deze wijziging hersteld. 
 
X – artikel 9.1 
Artikel 9.1 is uitgewerkt en kan daarom vervallen. 
 
Y – artikel 9.3 
Het persoonsgebonden nummer BES is nog niet ingevoerd in Caribisch Nederland. De 
artikelen uit de WSF BES die dat begrip hanteren zijn onbedoeld al in werking getreden, 
terwijl ze in de praktijk geen werking kunnen hebben. Om de bedoeling van de wetgever 
te verduidelijken is met dit nieuwe artikel 9.3 bepaald dat de bepalingen die het begrip 
persoonsgebonden nummer BES hanteren buiten toepassing blijven tot het moment dat 
het persoonsgebonden nummer BES daadwerkelijk wordt ingevoerd.  
De invoering van het persoonsgebonden nummer BES gebeurt te zijner tijd bij koninklijk 
besluit, een inwerkingtredingsbesluit dat gelijktijdig ook dit nieuwe artikel 9.3 buiten 
toepassing kan verklaren door het tijdstip in te vullen. 
 
Artikelen II, III en IV 
 
Nu gebleken is dat de overgangsperiode tot 2017 te kort is om de huisvesting in 
Caribisch Nederland op een acceptabel niveau te brengen, wordt het overgangsrecht 
verlengd tot een bij Koninklijk besluit te bepalen tijdstip. Als einddatum is gekozen voor 
een nader te bepalen tijdstip bij Koninklijk besluit in plaats van een concrete datum om 
te voorkomen dat in de toekomst (wederom) een wetswijziging nodig is als dan zou 
blijken dat het op een acceptabel niveau brengen van de huisvesting ook binnen de 
nieuw vastgestelde overgangsperiode niet haalbaar is.  
Door de uitwerkingtreding van de overgangsbepaling en gelijktijdige inwerkingtreding 
van de normale huisvestingswetgeving bij Koninklijk besluit te regelen, wordt ook een 
procedurele waarborg ingebouwd. Daarmee wordt gegarandeerd dat over de overdracht 
van de verantwoordelijkheid voor de onderwijshuisvesting naar de openbare lichamen 
een zorgvuldig besluit wordt genomen, in plaats van dat deze belangrijke 
verantwoordelijkheid door het enkele verstrijken van een datum bij de eilandbestuurders 
terecht komt.   
De wijziging wordt zowel in de WPO BES, de WVO BES als de WEB BES doorgevoerd en 
geldt dus voor alle onderwijsniveaus.  
 
Artikel V 
 
A en C – artikelen 3.27 en 11.1 
Het bedrag dat (oud-)studerenden verschuldigd zijn indien zij ten onterechte beschikken 
over een op een OV-chipkaart geladen reisproduct wordt verhoogd van € 97 naar € 150. 
    W10466.K-2
