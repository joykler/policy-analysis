Memorie van toelichting 
I. Algemeen 
 
1. Algemeen 
Deze wet wijzigt in de eerste plaats de Wet studiefinanciering BES (hierna: ‘WSF BES’). 
Daarnaast brengt deze wet enkele wijzigingen aan in de Wet primair onderwijs BES, de 
Wet voortgezet onderwijs BES, de Wet educatie en beroepsonderwijs BES en de Wet 
studiefinanciering 2000 (hierna: ‘WSF 2000’).   
 
2. Wet studiefinanciering BES 
 
2.1 Inleiding 
De Wet studiefinanciering BES (hierna: ‘WSF BES’) is op 1 augustus 2011 in werking 
1
getreden. In de aanloop naar de transitie van Bonaire, Saba en Sint Eustatius als 
eilanden die bestuurlijk vielen onder de Nederlandse Antillen naar drie openbare 
lichamen binnen Nederland is een op maat gesneden studiefinancieringssysteem 
uitgewerkt. Dat werd in relatief korte tijd vertaald in de WSF BES en in de 
uitvoeringssystemen van DUO. Ruim drie jaar later blijkt dat er in de uitvoering van de 
wet tegen een aantal (opstart)problemen en onduidelijkheden wordt aangelopen. 
Daarnaast is in een aantal zaken onbedoeld niet voorzien. Op dit moment wordt in 
bepaalde gevallen door middel van de hardheidsclausule voorzien in een gewenste 
oplossing; vasthouden aan de letter van de wet zou in die gevallen een onbillijkheid van 
overwegende aard opleveren, gelet op het belang dat de WSF BES beoogt te 
beschermen. In dit wetsvoorstel worden diverse wijzigingen voorgesteld om voornoemde 
gevallen, mede vanuit het oogpunt van rechtszekerheid en duidelijkheid, in de WSF BES 
neer te leggen. Een groot deel van de voorgestelde wijzigingen is technisch van aard. 
Andere wijzigingen zullen direct (positieve) gevolgen hebben voor studerenden. De 
wijzigingen zien deels op de studiefinanciering BES en deels op de opstarttoelage.  
 
2.2 Studiefinanciering BES 
Studerenden uit Caribisch Nederland die op hun eigen openbaar lichaam of in de regio 
een opleiding gaan volgen kunnen, indien zij voldoen aan een aantal voorwaarden, 
aanspraak maken op studiefinanciering op grond van de WSF BES. In de WSF BES is 
onbedoeld een aantal zaken omtrent de studiefinanciering BES niet geregeld. Zo hebben 
studerenden die overstappen van een opleiding in het beroepsonderwijs naar een 
opleiding in het hoger onderwijs in de maand augustus geen recht op studiefinanciering, 
omdat de studiejaren van beroepsonderwijs en hoger onderwijs niet op elkaar 
aansluiten. Dit terwijl de kosten van levensonderhoud in die tussenliggende periode wel 
doorlopen. Met dit wetsvoorstel wordt geregeld dat deze studerenden ook in die 
tussenliggende periode recht krijgen op studiefinanciering BES. Daarnaast bestaat op 
grond van de WSF BES onbedoeld geen recht op studiefinanciering BES voor 
studerenden die een erkende niet-bekostigde opleiding volgen. Met dit wetsvoorstel 
wordt dit hersteld.  
 
Naast deze wijzigingen worden een aantal wijzigingen voorgesteld om bepaalde situaties 
te regelen die bij de invoering van de WSF BES niet waren voorzien. Zo wordt de 
mogelijkheid geïntroduceerd om het uitbetalingsritme van studiefinanciering BES aan te 
passen. In enkele landen, waaronder de Verenigde Staten en Barbados, zijn studerenden 
verplicht om twee maal per jaar een bedrag aan de onderwijsinstelling te betalen. De 
                                                
1
 Artikel 10.15 van de door de ABES II-B (Stb. 2011, 33) gewijzigde ABES (Stb. 2010, 350) is op 1 
augustus 2011 in werking getreden door middel van artikel 3, onderdeel e, van het 
inwerkingtredingsbesluit (Stb. 2011, 34).   
    W10466.K-2
