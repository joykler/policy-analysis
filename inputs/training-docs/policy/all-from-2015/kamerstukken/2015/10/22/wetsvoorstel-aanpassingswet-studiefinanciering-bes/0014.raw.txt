Ditzelfde probleem speelt uiteraard ook wanneer een studerende op grond van artikel 
2.5, tweede lid, studiefinanciering aanvraagt met terugwerkende kracht. Om toepassing 
te geven aan artikel 2.5, tweede lid, wordt thans op basis van de hardheidsclausule het 
woonplaatsvereiste van artikel 1.4 gedeeltelijk losgelaten, om te voorkomen dat de 
aanvraag moet worden afgewezen. Er wordt in dat geval niet gekeken waar de 
studerende woont op het moment van aanvraag, maar er wordt gekeken waar de 
studerende woonde voorafgaand aan het studiejaar. 
 
Om oneigenlijk gebruik te voorkomen, is in het voorgestelde artikel een termijn van drie 
maanden voorafgaand aan de studie opgenomen waarbinnen de aanvrager woonachtig 
moet zijn geweest in Caribisch Nederland. Deze drie maanden geven de studerende 
voldoende gelegenheid om alvast te verhuizen en bijvoorbeeld woonruimte te regelen.  
 
D – artikel 1.5 
In artikel 1.5, eerste lid, wordt de afbakening van de doelgroep die aanspraak kan 
maken op opstarttoelage preciezer omschreven. Reden hiervoor zijn de wijzigingen in de 
WSF 2000 die zijn opgenomen in de Wet studievoorschot hoger onderwijs waarmee de 
doelgroepen in de WSF 2000 zijn verruimd (minderjarige deelnemers krijgen aanspraak 
op de reisvoorziening en 30-plussers krijgen aanspraak op levenlanglerenkrediet). 
Doordat artikel 1.5, eerste lid, verwijst naar de WSF 2000 zou de verruiming van de 
doelgroepen in de WSF 2000 er zonder deze voorgestelde wijziging onbedoeld toe leiden 
dat ook de doelgroep van de opstarttoelage wordt verruimd. 
Vanwege de invoeringsdatum van de wijziging van artikel 2.3, eerste lid, WSF 2000 is de 
wijzigingsopdracht verdeeld in twee opdrachten om de inwerkingtreding zo nodig te 
kunnen differentiëren. 
 
E – artikel 1.6 
Bij de totstandkoming van de WSF BES was het begrippenkader dat in de 
belastingwetgeving BES gebruikt zou gaan worden nog niet geheel duidelijk, waardoor 
artikel 1.6 qua begrippen niet blijkt te kloppen. Met de voorgestelde wijziging wordt het 
artikel dientengevolge technisch verbeterd. 
 
F – artikel 2.2 
In artikel 2.2 wordt in tabel 1, tweede kolom, het land Canada toegevoegd. Met deze 
voorgestelde wijziging wordt geregeld dat studenten ook aanspraak kunnen maken op 
studiefinanciering voor het volgen van een opleiding in Canada.  
 
G – artikel 2.3 
Onderdeel 1: In het eerste lid, onderdeel c, wordt een redactionele verbetering 
aangebracht. 
 
Onderdeel 2: In het huidige onderdeel d is bepaald dat bij opleidingen binnen de 
openbare lichamen een bewijs van inschrijving moet worden overlegd bij de aanvraag 
van studiefinanciering BES en opstarttoelage. Veel aanvragen worden echter reeds 
eerder dan de daadwerkelijke inschrijving gedaan, waardoor er op dat moment nog geen 
sprake is van een feitelijke inschrijving aan de te volgen opleiding. Het is voor de 
aanvragers op dat moment dus niet mogelijk dit document te overhandigen. Deze 
voorwaarde wordt dientengevolge geschrapt. 
 
Onderdeel 3: In het huidige tweede lid is bepaald dat de opstarttoelage niet vóór 1 mei 
kan worden aangevraagd. Het is wenselijk dat eerder kan worden aangevraagd, onder 
meer om de begeleiding naar Nederland te kunnen regelen/garanderen. Hiervoor is het 
nodig dat de begeleidende partij tijdig weet voor hoeveel studerenden begeleiding en 
huisvesting moet worden geregeld. Een gedeelte van de begeleidingskosten wordt 
    W10466.K-2 14
