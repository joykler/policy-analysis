Gelieerde partners zijn landen met wie Nederland veelal samenwerkt in het kader 
 
 
van een groter verband, in het bijzonder de Navo en de EU. Dergelijke 
 
multilaterale samenwerking via Navo en EU komt vooral top-down tot stand. Met 
gelieerde partners is ook bilaterale samenwerking mogelijk, maar deze is minder 
 
intensief of minder breed dan die met strategische partners. Daarnaast wordt met 
gelieerde partners vaak samengewerkt in het kader van internationale operaties. 
Dit draagt bij aan de interoperabiliteit. 
 
Sinds het verschijnen van de Nota IMS van 2012 is gebleken dat bij bepaalde 
gelieerde partners reden is tot versteviging van de bilaterale samenwerking. Deze 
groep zal ik aanduiden als ‘gelieerde voorkeurspartners’. De samenwerking met 
deze groep partners is op enkele gebieden intensief, maar niet even breed als die 
met de strategische partners. Concreet gaat het dan om Italië, Polen en de 
Baltische staten.  
 
Defensie werkt op luchtmachtgebied intensief samen met Italië vanwege onder 
meer het gebruik van hetzelfde materieel (bijvoorbeeld F-35, NH-90) en de goede 
mogelijkheden bij opleidingen en training. Een Memorandum of Understanding 
(MoU) met Italië over de samenwerking op luchtmachtgebied is in voorbereiding. 
In het kader van de geruststellende maatregelen van de Navo zal Defensie meer 
gaan samenwerken met de oostelijke bondgenoten. Defensie richt zich hierbij op 
de meer noordelijk gelegen landen van deze groep bondgenoten, te weten Polen 
en de Baltische staten. 
 
Gelegenheidspartners zijn landen die niet in een van de reeds genoemde 
categorieën vallen. Het aantal doelen van de samenwerking met elk van deze 
partners is beperkt en vaak is de samenwerking in de tijd afgebakend. Deze 
samenwerking wordt vooral ingegeven door de urgentie van het moment of door 
politieke dan wel militaire opportuniteit.  
 
Met gelegenheidspartners in de ‘ring van instabiliteit’ werkt Defensie samen aan 
de stabilisering in deze regio’s, in het bijzonder het Midden-Oosten en Noord en 
West-Afrika. Voorbeelden daarvan zijn Jordanië en Mali. Verder is Defensie al 
langere tijd actief ter bevordering van stabiliteit in het Grote Merengebied zoals in 
Burundi. Bij enkele gelegenheidspartners streeft Defensie naar een meer 
structurele, zij het in omvang beperkte samenwerkingsrelatie. Voorbeelden van 
deze landen zijn Georgië, Indonesië en Israël. Australië is een interessante 
samenwerkingspartner vanwege zowel de overeenkomsten in materieel (F-35, 
NH-90) als de deelneming in internationale operaties.  
 
Zowel bij de gelieerde partners als bij de gelegenheidspartners kan tijdelijk 
sprake zijn van hechte samenwerking in het kader van een buitenlandse operatie. 
Zo is in de Uruzgan-periode bijvoorbeeld intensief samengewerkt met onder meer 
Australië en Singapore. In 2016 zal Nederland in de MINUSMA-operatie 
samenwerken met onder meer Tsjechië, dat een detachement special forces 
inzet, en Estland. Samenwerking met strategische partners tijdens een 
buitenlandse operatie komt uiteraard zeer vaak voor. 
 
Bijlage 2 bevat een overzicht van landen waarmee Defensie samenwerkt op 
specifieke onderwerpen. 
 
 
 Pagina 6 van 32
