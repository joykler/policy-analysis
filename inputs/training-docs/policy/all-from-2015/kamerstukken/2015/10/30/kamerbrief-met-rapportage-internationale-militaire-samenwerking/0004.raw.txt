Bij de meest doorontwikkelde en verdiepte vormen van algemene samenwerking 
 
 
is sprake van integratie. Dit kan bijvoorbeeld een gezamenlijke operationele 
 
eenheid zijn die aan een internationale operatie kan deelnemen. Geïntegreerde 
verbanden met een tijdelijk karakter zijn de snelle reactiemachten van de Navo 
 
(NATO Response Force, NRF en Very High Readiness Joint Task Force, VJTF) en 
EU (Battlegroup) waaraan Nederland wisselende bijdragen levert. Voorbeelden 
van permanente structuren zijn de UK/NL Amphibious Force, het Duits-
Nederlandse Legerkorpshoofdkwartier, en over enkele jaren de Duitse divisies (de 
Division Schnelle Kräfte en de Eerste Pantserdivisie) waarin een Nederlandse 
brigade wordt geïntegreerd. 
 
Bij integratie kan het ook gaan om gezamenlijke organisaties of structuren voor 
de uitvoering van overeengekomen taken. Voorbeelden hiervan zijn de het 
European Air Transport Command (EATC), de Admiraal Benelux als onderdeel van 
de Benesam, het Benelux Arms Control Agency (BACA) en vanaf eind dit jaar de 
geïntegreerde luchtruimbewaking van de Benelux waarbij Nederlandse en 
Belgische jachtvliegtuigen om beurten dienst doen.  
 
De integratie van eenheden kan politieke, operationele en bedrijfsmatige 
voordelen hebben. De operationele inzet van een geïntegreerde eenheid kan een 
krachtig signaal van solidariteit zijn. In operationeel opzicht kunnen geïntegreerde 
eenheden leren van elkaars sterke punten, zijn ze goed op elkaar ingespeeld en 
daardoor beter voorbereid op een gezamenlijke inzet. De bedrijfsmatige 
voordelen bestaan uit samenwerking bij opleidingen en onderhoud en het poolen 
van reservedelen. Geïntegreerde staven kunnen zorgen voor betere operationele 
kwaliteit en voor besparingen op de stafcapaciteit. 
 
De integratie van eenheden is overigens niet vrijblijvend, ook al behoudt elk land 
steeds het laatste woord over de inzet van de eigen militairen. Partners die een 
dergelijk samenwerkingsverband aangaan, moeten op elkaar kunnen rekenen als 
het tot inzet komt. Intensief contact tussen niet alleen de regeringen maar ook de 
parlementen van samenwerkingspartners is daarom van groot belang. 
 
Materieelsamenwerking 
7
De op 15 september jl. verzonden kabinetsreactie op het IBO-rapport 
Wapensystemen zet uiteen dat de gezamenlijke verwerving van materieel de 
doelmatigheid (schaalvoordelen door kostendeling) kan bevorderen, maar ook de 
interoperabiliteit (door standaardisering). Tevens vormt de gezamenlijke 
verwerving van capaciteiten een goede basis voor operationele samenwerking in 
de gebruikersfase. Daarnaast kan samenwerking in EU en Navo voorkomen dat 
doublures in capaciteiten en voorraden ontstaan en kunnen hiaten worden 
gedicht.  
 
Het kabinet onderschrijft de visie van het IBO dat de kansen op succes bij een 
materieelproject toenemen naarmate meer ‘van de plank’ wordt gekocht, de 
behoeftes overeenkomen in tijd en inhoud, het aantal partners beperkter is en de 
lead nation sterker. Defensie beschouwt deze vuistregels als een nuttig houvast 
bij de beoordeling van mogelijke nieuwe projecten. Verder zal Defensie de 
adviezen van het IBO oppakken om de afweging tussen kosten en baten van 
verschillende oplossingsalternatieven te verbeteren. De aanbevelingen van het 
                                                
7
 Kamerstuk 33 279, nr. 15 
 Pagina 4 van 32
