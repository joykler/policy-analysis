Onze referentie 
 
684993 
4.2 Transparantie 
 
 
De leden van de PvdA-fractie lezen dat er in de brief staat dat van 
onderwijsinstellingen wordt verwacht dat ze transparant zijn over de 
selectieprocedure. De leden zijn van mening dat de aankomende studenten een 
goed beeld moeten krijgen over de selectieprocedure van een onderwijsinstelling, 
zodat ze een weloverwogen keuze kunnen maken. De studievoorlichting moet 
helder zijn over de deadline voor aanmelding en over de toelatingsprocedure.  
 
Ik ben het met de leden van de PvdA-fractie eens dat transparantie over de 
selectieprocedure en adequate studievoorlichting essentieel zijn. Ik zal bezien of 
het nodig is om voorschriften op te nemen ten aanzien van transparantie over de 
selectiecriteria en –procedures. Dit aspect wordt momenteel besproken met 
onderwijsinstellingen.  
 
De fractieleden vragen verder hoe ik erop ga toezien dat instellingen medio 2016 
hun selectiecriteria op orde hebben. Ze vragen wat de gevolgen zijn voor 
instellingen die hun toelatingseisen dan nog niet op orde hebben. Mogen die dan  
geen decentrale selectie toepassen? En hoe is gegarandeerd dat aankomende 
studenten niet de dupe worden van ondeugdelijke selectieprocedures? 
 
De instellingen zijn verantwoordelijk voor het vaststellen van de selectiecriteria. 
In de wet is vastgelegd dat de instelling de selectiecriteria tijdig bekend moet 
maken. Indien de instelling dat niet heeft gedaan, kan de instelling geen 
decentrale selectie toepassen. Ik zal bij ministeriële regeling voorschrijven 
wanneer de selectiecriteria bekend moeten zijn gemaakt. De instelling dient 
voorafgaand aan het vaststellen van de selectiecriteria advies aan het 
medezeggenschapsorgaan te vragen. Indien de instelling het advies niet of niet 
geheel wil opvolgen, dient de instelling het medezeggenschapsorgaan in de 
gelegenheid te stellen nader overleg met hem te voeren alvorens de 
selectiecriteria vast te stellen. Verder kunnen studenten die menen dat zij de 
dupe zijn van ondeugdelijke selectieprocedures gebruik maken van de 
rechtsbeschermingsprocedure uit de WHW (interne rechtsprocedure en daarna 
externe rechtsbeschermingsprocedure bij het College van Beroep voor het Hoger 
Onderwijs).  
 
De leden van de CDA-fractie vragen een toelichting op de nieuwe decentrale 
selectie.  
 
Decentrale selectie is op zich niet nieuw. Ook nu al kunnen 
numerusfixusopleidingen hun plaatsen verdelen via selectie. Nieuw is wel dat de 
decentrale selectie niet meer is ingebed in het lotingssysteem. Andere wijzigingen 
in de regelgeving zijn: 
• Er zijn geen opleidingen meer die (een deel van) hun plaatsen via loting 
verdelen 
• Bij de selectie moeten minimaal twee soorten criteria worden gehanteerd.  
• Er zijn geen gegarandeerde plaatsen meer voor bepaalde studenten (de 
8-plusplaatsen en de ministersplaatsen) 
• Plaatsen die over zijn worden niet meer verdeeld via het lotingssysteem 
(de zogenoemde tweede en derde loting).  
 
 
 Pagina 15 van20
