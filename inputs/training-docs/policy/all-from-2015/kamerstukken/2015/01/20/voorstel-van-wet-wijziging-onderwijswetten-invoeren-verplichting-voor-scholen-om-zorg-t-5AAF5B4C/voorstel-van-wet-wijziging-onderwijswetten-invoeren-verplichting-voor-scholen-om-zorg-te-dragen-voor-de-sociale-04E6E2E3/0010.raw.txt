construeren door het bij elkaar brengen van bepalingen in diverse regelingen. Door een 
dergelijke impliciete wettelijke verplichting is het toezicht door de inspectie momenteel 
beperkt. De inspectie kan op dit moment niet handhavend optreden als het om sociale 
veiligheid gaat. Ook het overleggen van de resultaten uit de monitoring van sociale 
veiligheid door een school aan de inspectie is hierdoor niet verplicht. De inspectie kan 
alleen ernstige incidenten signaleren (als deze gemeld worden) en naar aanleiding 
daarvan handelen. Dit betekent dat de inspectie met name in actie komt nadat zich 
ernstige incidenten hebben voorgedaan, maar niet toereikend kan handelen in situaties 
waarin een problematische veiligheidsbeleving van leerlingen daartoe aanleiding geeft en 
de school daarop niet adequaat reageert. Ouders en leerlingen kunnen in het uiterste 
geval bij de rechter terecht als er sprake is van pestgedrag. Maar dan is het vaak al uit 
de hand gelopen en te laat. Een goede aanpak van pesten gaat uit van preventie en snel 
ingrijpen bij incidenten. De drempel voor ouders om naar de rechter te gaan is hoog, 
procedures duren vaak lang en er zijn flinke kosten mee gemoeid als de rechter de 
ouders in het ongelijk stelt.  
 
Door wettelijke verankering kan worden bereikt dat alle schoolbesturen hun 
verantwoordelijkheid nemen voor sociale veiligheid en het tegengaan van pesten én dat 
de inspectie in positie is om hierop toe te zien. Iedere school wordt expliciet 
verantwoordelijk voor een sociaal veilige leeromgeving. Het vastleggen van de 
verplichting tot monitoring is primair van belang voor scholen zelf, om een goed beeld te 
hebben van de veiligheidsbeleving van de leerlingen. Ook draagt de verplichte 
monitoring ertoe bij dat de inspectie inzage krijgt in de (geanonimiseerde en 
geaggregeerde) gegevens over de veiligheidsbeleving en het welbevinden van leerlingen 
op een school. Scholen die het goed doen, merken niets van deze versterking van de 
positie van de inspectie. Maar de inspectie kan scholen die te weinig doen aan het 
bevorderen van sociale veiligheid en het tegengaan van pesten, aanspreken en 
aanzetten tot verbetering. Door deze wetswijziging heeft de inspectie de bevoegdheid 
om de inspanning van een school te beoordelen, in plaats van een papieren 
werkelijkheid. Alle leerlingen zijn hierbij gebaat.  
 
Nog een belangrijk punt is dat de medezeggenschapsraad een taak krijgt toebedeeld als 
de zorgplicht voor een sociaal veilig schoolklimaat expliciet in de wet wordt opgenomen. 
De medezeggenschapsraad kan namelijk alle inlichtingen die deze nodig heeft voor de 
vervulling van zijn taak opvragen. Op deze wijze kan ook het systeem van checks and 
balances rond een school voor het thema sociale veiligheid worden ingezet, en wordt de 
schoolgemeenschap betrokken bij de realisering van een sociaal en veilig klimaat.  
 
2. Doel van het wetsvoorstel  
 
Dit wetsvoorstel wil bereiken dat schoolbesturen actief beleid voeren en monitoren 
gericht op de bevordering van sociale veiligheid en dat scholen pesten structureel 
aanpakken. Door continu aandacht te hebben voor de sociale veiligheid op school, wordt 
bereikt dat minder kinderen gepest worden en – positiever – dat leerlingen zich prettig 
voelen op school. Dat komt de leerprestaties ten goede. Het doel is dat de school een 
plek is en blijft waar ouders hun kinderen met een gerust hart naartoe sturen, leraren 
graag werken en waar jongeren graag naartoe gaan, om te werken aan hun toekomst. 
Goed onderwijs vereist een veilige school, alle kinderen verdienen een veilige school. 
 
3. Verplichtingen 
 
3.1. Algemeen 
Dit wetsvoorstel regelt de verantwoordelijkheid van schoolbesturen om zorg te dragen 
10 
W10536.K-2
