en aanpakken van sociaal onveilige situaties van belang is dat de inspectie in een vroeg 
stadium zicht heeft op de ontwikkelingen ten aanzien van een veilig schoolklimaat, en 
indien een school zijn verantwoordelijkheid hierin niet neemt, zo nodig op kan treden. 
Door het opnemen van een wettelijke zorgplicht wordt de inspanningsverplichting 
meegenomen in het risicogericht toezicht.  
 
Tevens voorziet het wetsvoorstel in een nadere regeling van de verplichting tot 
monitoring. Scholen dragen ervoor zorg dat de inspectie over deze gegevens kan 
beschikken. Deze gegevens zijn niet tot de persoon herleidbaar.  
 
Gezien de maatschappelijke onrust, de invloed van sociale veiligheid op de prestaties van 
leerlingen en het ontbreken van een helder wettelijk kader voor handhaving van de 
sociale veiligheid door de inspectie, meent de regering dat het een taak is van de 
overheid om deze verplichting expliciet in de sectorwetten op te nemen. De regering 
vindt dat alle kinderen recht hebben op een onbezorgde schooltijd, die in het teken staat 
van ontwikkelen, ontdekken en leren. Voor alle scholen wordt zo duidelijk wat er van ze 
verwacht wordt, en de mogelijkheden voor de inspectie om in te grijpen bij 
tekortkomingen op het gebied van sociale veiligheid worden vergroot.  
 
Tot slot wil de regering hier opmerken dat de opmerking van de Afdeling dat ook zonder 
wettelijke verplichting de inspectie reeds toeziet op het schoolklimaat, gekoppeld aan de 
opmerking dat tekortkomingen kunnen leiden tot de kwalificatie zwakke school én dat dit 
afdoende is, opmerkelijk is. De Afdeling heeft namelijk onlangs positief geadviseerd over 
het initiatiefwetsvoorstel van de SGP, waarbij de initiatiefnemer er juist voor pleit dat de 
inspectie alleen toezicht zou moeten houden op deugdelijkheidseisen opgenomen in de 
wet, en dus niet rechtstreeks op de aspecten van kwaliteit die impliciet uit de wet 
voortvloeien. Pedagogisch klimaat en schoolklimaat zijn op dit moment aspecten van 
kwaliteit waarvoor geldt dat tekortkomingen op deze punten als zodanig onvoldoende 
aanleiding zijn voor sanctionering door de inspectie of, in uiterste instantie, ingrijpen van 
de Minister. De regering beoogt met het wetsvoorstel te bewerkstelligen dat voor het 
belangrijke punt sociale veiligheid een directe wettelijke verankering in de sectorwetten 
ontstaat. Daarmee kan het mede als basis dienen voor sanctionerend optreden door de 
inspectie.   
 
c. Uit de probleemanalyse in de memorie van toelichting blijkt dat een groot aantal 
leerlingen in diverse onderzoeken aangeeft zich (sociaal) niet veilig te voelen op school. 
De bevindingen in de onderzoeken wijzigen door de jaren heen nauwelijks. De in de 
memorie van toelichting genoemde cijfers illustreren de omvang van het probleem. De 
regering vindt deze resultaten te hoog en meent dat alle scholen zich vanuit hun 
verantwoordelijkheid voor het welbevinden van hun leerlingen in moeten spannen om te 
zorgen dat meer leerlingen zich veilig voelen. Uit deze cijfers leidt de regering af dat, 
hoewel veel scholen beleid voeren en incidenten nooit geheel uit te sluiten zijn, de 
aantallen leerlingen waarom het gaat aandacht voor het tegengaan van sociale 
onveiligheid en pesten nadrukkelijk van belang maakt. Anders dan de Afdeling lijkt te 
impliceren, trekt de regering uit deze gegevens de conclusie dat het hebben van beleid 
niet genoeg is, maar blijvende aandacht nodig is voor de vraag of het beleid toereikend is 
en of verbeteringen nodig zijn. Niet altijd is het beleid effectief. De beoordeling van 
programma’s door de commissie Anti-pestprogramma’s geeft daarvan een illustratie, en 
laat zien dat niet alle door scholen gehanteerde methodieken effectief zijn en sommige 
zelfs contraproductief kunnen werken. Ook hebben scholen te maken met veranderde 
omstandigheden, waardoor situaties kunnen nopen tot aanpassing van het beleid.  
4
