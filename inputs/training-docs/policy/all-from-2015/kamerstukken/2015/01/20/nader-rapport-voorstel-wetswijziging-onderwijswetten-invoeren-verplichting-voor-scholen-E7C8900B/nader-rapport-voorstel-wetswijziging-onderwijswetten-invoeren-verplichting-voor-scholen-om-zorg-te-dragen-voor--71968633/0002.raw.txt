een vergaande inspanningsverplichting op te leggen, wordt in de memorie van toelichting 
benadrukt.  
 
b. De regering kan zich niet vinden in de analyse van de Afdeling dat de Inspectie van het 
Onderwijs (hierna inspectie) reeds over voldoende mogelijkheden beschikt om (de 
uitvoering van) het beleid te beoordelen en bekostigingssancties te treffen. De 
onderbouwing van de Afdeling valt uiteen in twee argumenten. Het betreft enerzijds de 
mogelijkheid van de inspectie om een bekostigingssanctie te treffen, indien het bevoegd 
gezag het veiligheidsbeleid niet heeft opgenomen in de schoolgids of niet handelt 
overeenkomstig het beleid. Anderzijds schrijft de Afdeling dat de inspectie op basis van 
de Wet op het onderwijstoezicht (hierna WOT) kan toezien op de uitvoering van het 
beleid inzake sociale veiligheid en dat eventuele tekortkomingen kunnen leiden tot de 
kwalificatie zwakke school. Hieronder wordt inhoudelijk ingegaan op de beide argumenten 
van de Afdeling. 
 
Ten aanzien van het verplicht opnemen van veiligheidsbeleid in de schoolgids en de 
mogelijkheden tot sanctioneren merkt de regering het volgende op. In de Wet op het 
primair onderwijs, de Wet op het voortgezet onderwijs, de Wet op de expertisecentra, de 
Wet primair onderwijs BES en de Wet voortgezet onderwijs BES is opgenomen dat de 
schoolgids het beleid met betrekking tot de veiligheid moet bevatten. Dit betekent strikt 
juridisch een verplichting voor scholen om veiligheidsbeleid te formuleren en dit te 
beschrijven in de schoolgids. De inspectie kan alleen handhaven (en dus een 
bekostigingssanctie opleggen), indien er geen veiligheidsbeleid in de schoolgids is 
opgenomen. Zij beoordeelt dus slechts de papieren werkelijkheid. Er worden in de wet 
geen inhoudelijke eisen gesteld aan het veiligheidsbeleid en de uitvoering daarvan. De 
huidige situatie biedt thans onvoldoende juridische basis voor handhavend optreden door 
de inspectie, indien risico’s rond de sociale veiligheid van leerlingen op een school daarom 
vragen.  
 
Het hebben van sociaal veiligheidsbeleid betekent dus niet altijd dat het geformuleerde 
beleid passend is of effectief in de praktijk wordt gebracht. Dit betekent voor ouders dat 
indien een school niet handelt conform het vastgestelde beleid, het aan ouders zelf is om 
een kostbare en tijdrovende civielrechtelijke procedure in gang te zetten met een 
onzekere uitkomst. Scholen zijn in het algemeen gesproken volgens jurisprudentie 
verantwoordelijk voor het bewaken van de veiligheid en gezondheid van de leerlingen die 
aan de zorg van de school zijn toevertrouwd. Als onder het huidige wettelijke regime de 
vraag in een civielrechtelijke procedure aan de orde komt of deze zorgplicht is 
geschonden, wordt deze inspanningsverplichting door de rechter marginaal getoetst. In 
de huidige situatie kan de rechter, anders dan de inspectie marginaal toetsen of de 
inspanning van de school toereikend is. Indien er veiligheidsbeleid is opgenomen in de 
schoolgids, is het aan de rechter om te beoordelen of de school in haar algemeen beleid, 
of op een andere manier, geen of te weinig oog heeft gehad voor een veilig 
schoolklimaat. Deze weg is voor ouders kostbaar en omslachtig. Ouders moeten hun 
eigen rechtsbijstand betalen en bij verlies van de zaak worden ze veroordeeld in de 
proceskosten. Dat kan om enkele duizenden euro’s gaan. Procedures duren bovendien 
lang, soms een aantal jaren. Het is goed dat de rechter in bepaalde gevallen het laatste 
woord heeft, maar het is algemeen gezien beter, ook gezien de aard van de materie, dat 
op een sociaal onveilig schoolklimaat zo snel mogelijk wordt gereageerd: het gaat om een 
breder belang (een sociaal veilig schoolklimaat is voor alle betrokkenen belangrijk) dat in 
een zo vroeg mogelijk stadium aandacht vraagt (niet pas als de situatie is geëscaleerd). 
Door het opnemen van een zorgplicht voor sociale veiligheid in de verschillende
