De PO-Raad en de VO-raad onderschrijven de urgentie van een effectief anti-pestbeleid 
en de noodzaak van wetgeving op het gebied van sociale veiligheid. De raden 
ondersteunen het opnemen in de wetgeving van een algemene zorgplicht die scholen 
verplicht om zorg te dragen voor de sociale veiligheid. Daarbij staat voorop dat scholen 
zelf aan zet zijn om te zorgen voor een sociaal veilige leeromgeving. De sectorraden 
hebben een actieplan sociale veiligheid opgesteld dat scholen ondersteuning biedt bij de 
verbetering van de sociale veiligheid. De raden zullen scholen ondersteunen onder 
andere door de ontwikkeling van een nieuw model veiligheidsplan, het aanpassen van de 
indicator Sociale veiligheid in Vensters voor verantwoording zodat monitoring via 
Vensters kan, ontwikkeling van een database waarin alle goedgekeurde anti-
pestprogramma’s komen te staan en activiteiten ter bevordering van kennisdeling tussen 
scholen en via ambassadeurs.  
 
Het actieplan van de sectorraden en het wetsvoorstel zijn beide onmisbaar bij het 
tegengaan van pesten. Deze onderlinge relatie tussen het Actieplan sociale veiligheid en 
het wetsvoorstel wordt zowel door de regering als de beide sectorraden aldus gezien. 
Het plan van de sectorraden ondersteunt de besturen en leraren in de praktijk om meer 
grip te krijgen om zo hun verantwoordelijkheid te kunnen nemen bij het zorgdragen 
voor een veilig schoolklimaat. De voorgenomen activiteiten hebben echter geen verplicht 
karakter, en voor scholen die in gebreke blijven bij de realisering daarvan of zich 
daaraan niet gebonden achten ontbreekt, zoals in het voorafgaande is aangegeven, een 
afdoende basis hen daarop aan te spreken en zo nodig handhavend te kunnen optreden. 
Dat deze overweging van belang is, blijkt voorts uit het langdurige karakter van de 
tekorten in de sociale veiligheid waarvan in het algemeen sprake is. Onderzoek waarin 
de situatie uit meerdere jaren wordt vergeleken, laat zien dat tekorten in de sociale 
veiligheid in het onderwijs ondanks eerdere impulsen tot verbetering al geruime tijd 
zichtbaar zijn. De regering juicht het nieuwe initiatief van de PO-Raad en VO-raad dan 
ook toe, én onderstreept het belang daarvan met een duidelijk wettelijk kader, die het 
mogelijk maakt om situaties waarin scholen hieraan onvoldoende invulling geven, zo 
nodig te kunnen aanspreken. Bij het kunnen nemen van deze verantwoordelijkheid 
speelt zowel het wetsvoorstel als het plan van aanpak van de raden een cruciale en 
noodzakelijke rol. 
 
LAKS  
Met dit wetsvoorstel worden scholen verantwoordelijk voor het zorgdragen voor een 
sociaal veilige omgeving. Zeker in combinatie met de taak van de (G)MR om 
discriminatie op school tegen te gaan (artikel 7.2 van de Wet medezeggenschap op 
scholen), staat het LAKS positief tegenover het wetsvoorstel. 
 
Kinderombudsman 
Het wetsvoorstel is een uitwerking van de maatregelen zoals aangekondigd in het door 
het ministerie van OCW en de Kinderombudsman opgestelde plan van aanpak tegen 
pesten. Aanpassing van de wet vloeide voort uit dit plan van aanpak. Over de gevolgen 
van de uitvoering van de motie heeft overleg plaatsgevonden met de Kinderombudsman. 
Hij ondersteunt het onderhavige wetsvoorstel.  
 
Openbare internetconsultatie 
In de periode van 28 maart tot en met 24 april 2014 is het concept wetsvoorstel ‘sociale 
veiligheid op school’ openbaar gemaakt voor internetconsultatie. Er zijn 125 reacties op 
het wetsvoorstel gekomen. Het merendeel van de reacties (54 procent) is afkomstig van 
personen werkzaam in het onderwijs, 22 procent van de reacties is afkomstig van 
ouders en 24 procent van de reacties is afkomstig van overige partijen, stichtingen en 
organisaties.  
14 
W10536.K-2
