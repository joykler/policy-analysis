3.3. Taken in het kader van het zorgdragen voor sociale veiligheid 
Het is belangrijk dat het beleid tegen pesten in een school structureel wordt 
vormgegeven, verinnerlijkt door alle docenten en uitgedragen binnen de 
schoolgemeenschap. Voor ouders en leerlingen is het van belang dat ze een 
laagdrempelig aanspreekpunt hebben binnen de school, wanneer er sprake is van een 
situatie waarin gepest wordt. Daarom schrijft dit wetsvoorstel voor dat iedere school de 
navolgende taken op school belegt bij een persoon: 
- coördinatie van het beleid in het kader van het tegengaan van pesten op school, 
en  
- fungeren als aanspreekpunt in het kader van pesten. 
 
Met de eerste taak wordt bedoeld dat één persoon binnen de school belast is met de 
coördinatie van beleid in het kader van het tegengaan van pesten. Deze persoon kan 
vanuit zijn opgebouwde kennis op het gebied van pesten bijvoorbeeld fungeren als 
klankbord voor leraren met vragen en adviseur zijn van de schoolleiding op het gebied 
van de structurele aanpak van pesten. Met de tweede taak wordt bedoeld dat er een 
duidelijk aanspreekpunt is voor leerlingen die gepest worden, willen praten over een 
situatie of vragen hebben. Ook ouders kunnen hier terecht. Het is belangrijk dat voor 
leraren, leerlingen en ouders altijd duidelijk is waar ze terecht kunnen voor alle zaken in 
relatie tot pesten. Deze taken kunnen bijvoorbeeld door een vertrouwenspersoon worden 
uitgevoerd, maar de taken kunnen ook bij een andere medewerker in de school worden 
belegd. De schoolleiding maakt in de schoolgids duidelijk wie welke taken heeft.  
 
3.4. Monitoring sociale veiligheid en welbevinden van leerlingen 
Een school kan pas goed beleid ten aanzien van sociale veiligheid voeren als zij inzicht 
heeft in de feitelijke en ervaren veiligheid en het welbevinden van de leerlingen. Op 
basis van monitoring die een representatief en actueel beeld geeft van de sociale 
veiligheid van de leerlingen, krijgen scholen inzicht in de daadwerkelijke sociale 
veiligheid op de school. Op basis van dit veiligheidsbeeld kan de school haar beleid 
gericht inzetten om pesten tegen te gaan en de sociale veiligheid te bevorderen.  
 
Om dit te bereiken is van belang dat de school een instrument gebruikt dat aan 
verschillende eisen voldoet, zodanig dat de daarmee verzamelde gegevens valide zijn 
(meet het instrument wat wordt bedoeld) en dat het op betrouwbare manier meet. Het 
instrument moet de school inzicht geven in een aantal zaken: hoe ervaren leerlingen de 
sociale en fysieke veiligheid op school, hebben leerlingen te maken met aantasting van 
de sociale en fysieke veiligheid (zoals door pesten (inclusief pesten via social media), 
geweld, discriminatie e.d.), hoe is het gesteld met het welbevinden van leerlingen op 
school? Om een goed beeld te kunnen geven van de situatie op de school is van belang 
dat een gestandaardiseerd instrument wordt gebruikt, dat tenminste eens per schooljaar 
onder een representatief deel van de leerlingen wordt afgenomen. De inspectie zal de 
nadere invulling van deze voorwaarden na overleg met het scholenveld uitwerken in haar 
toezichtkader.  
 
De school draagt er zorg voor dat de monitorgegevens voor de inspectie toegankelijk 
zijn en aan de inspectie beschikbaar worden gesteld. Hierdoor verkrijgt de inspectie 
inzicht in de daadwerkelijke beleving van de veiligheid en het welbevinden van 
leerlingen. Zo kan de inspectie op een school vroegtijdig risico’s detecteren en indien de 
school nalaat om maatregelen te treffen, in gesprek gaan over verbetering.  
 
Er zijn meerdere instrumenten voor monitoring op de markt. Een voorbeeld van een 
instrument dat een goed inzicht geeft in de sociale veiligheidsbeleving van leerlingen is 
de monitor van het ITS. Ook gaan de sectorraden aan de slag met de inspectie om de 
12 
W10536.K-2
