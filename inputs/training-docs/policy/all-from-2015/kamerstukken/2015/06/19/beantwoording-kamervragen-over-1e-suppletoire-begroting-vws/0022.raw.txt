Vraag 75:  
Kunt u aangeven waarom de uitgavenraming zorgtoeslag opwaarts is bijgesteld 
met € 44,6 miljoen? In hoeverre ligt de oorzaak bij het toenemende aantal 
mensen dat gebruik maakt van het recht op zorgtoeslag? 
 
Antwoord 75:  
De uitgavenraming zorgtoeslag is op basis van het Centraal Economisch Plan 
(CEP) van het Centraal Planbureau (CPB) opwaarts bijgesteld (€ 44,6 miljoen). In 
de raming wordt rekening gehouden met de doorwerking van de hogere realisatie 
2014 (een opwaartse bijstelling), de lager vastgestelde standaardpremie dan 
geraamd in de begroting (leidend tot een lagere zorgtoeslag dan in de begroting) 
en de ontwikkeling van de inkomens. Per saldo verwacht het CPB iets hogere 
uitgaven en een iets lager aantal huishoudens met zorgtoeslag. 
 
Vraag 76:  
Kunt u toelichten waarom meerjarig de uitgaven voor de zorgtoeslag oplopen tot 
ruim € 609 miljoen in 2019? Kunt u aangeven wat hiervan de oorzaken zijn? 
 
Antwoord 76:  
De zorguitgaven laten van jaar op jaar groei zien, zij het dat de groei lager is dan 
in het verleden. Stijgende zorgkosten leiden tot een stijgende nominale premie en 
die leidt weer tot een van jaar op jaar hogere zorgtoeslag. 
Bij het opstellen van de begroting 2015 bleken technische complicaties bij het 
ramen van de zorgtoeslag voor jaren waarvoor het CPB nog geen raming heeft 
gemaakt. Daarom is er toen voor gekozen om in de begrotingsraming vanaf 2017 
een constante zorgtoeslag te verwerken. Na het opstellen van de begroting is een 
werkbare methode gekozen om de zorgtoeslag te ramen. De bijstelling in deze 
suppletoire wet betreft met name deze wijziging. 
 
Vraag 77:  
Waar worden, in artikel 7, de € 2 miljoen bijdragen aan andere 
begrotingshoofdstukken aan uitgegeven? 
 
Antwoord 77:  
Dit budget wordt uitgegeven aan een subsidie voor de Stichting de Basis voor het 
maatschappelijk werk van Oorlogs en Geweld Getroffenen (OGG) en de Indische 
doelgroep. 
 
Vraag 78:  
Om welke reden(en) staat Indisch pensioen (back-pay) structureel op '0' euro? 
 
Antwoord 78:  
VWS hanteert de lijn dat budgetreserveringen plaatsvinden volgend op 
beleidskeuzes. Rondom de backpay heeft de staatssecretaris u eerder bericht dat 
hij nog in gesprek is met het IP. Er heeft bijgevolg geen nieuwe besluitvorming 
plaatsgevonden.  
 
Vraag 79:  
Wat is de verklaring van de meerjarig oplopende tegenvaller bij de zorgtoeslag? 
Wordt er vanuit gegaan dat het aantal mensen dat gebruik maakt van zorgtoeslag 
gaat stijgen? Zo nee, wat is dan de oorzaak? Kan dit worden onderbouwd met 
aanvullend cijfermateriaal? 
 
Antwoord 79:  
Zie het antwoord op vraag 76. 
Pagina 22 van 3
