Vraag 107 
Het tekort voor 2014 voor de huurtoeslag, en de bijstelling van de raming worden ‘binnen het 
instrument huurtoeslag’ gedekt. In de periode 2016-2020 wordt, aldus de memorie van toelichting 
bij de suppletoire begroting Wonen en Rijksdienst (p. 5) per jaar gemiddeld € 229,5 per jaar 
‘omgebogen’ op de huurtoeslag. Definitieve vormgeving van de dekking wordt betrokken bij de 
koopkrachtbesluitvorming in augustus. Kan nader toegelicht worden wat bedoeld wordt met 
dekking ‘binnen het instrument huurtoeslag’? Betekent dit dat de huurtoeslag verlaagd wordt, of 
anderszins verschuiving plaatsvindt binnen het budget voor toe te kennen huurtoeslag? 
 
Antwoord op vraag 107 
In de begrotingsregels is afgesproken dat overschrijdingen specifiek dienen te worden 
gecompenseerd op de desbetreffende begroting. Aangezien het instrument huurtoeslag circa 90% 
van de begroting van Wonen en Rijksdienst beslaat, is de mogelijkheid om elders binnen de 
begroting van WenR middelen te vinden beperkt. Dit impliceert dat het in de meeste gevallen  
onvermijdelijk is dat een tegenvaller op de huurtoeslag moet worden gecompenseerd door een 
ombuiging op diezelfde huurtoeslag.  
 
Dekken van de tekorten binnen het instrument huurtoeslag betekent dat het tekort moet worden 
opgelost door bijstelling van de hoogte van de huurtoeslag per huishouden in de komende jaren. 
De vormgeving van een eventuele ombuiging wordt nog nader bezien. Daarbij is in de 
Voorjaarsnota aangegeven dat de effecten van eventuele maatregelen bij de 
koopkrachtbesluitvorming zullen worden betrokken.
