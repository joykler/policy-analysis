Vraag 1 
Op welke wijze en voor welke doelen wordt de € 170 miljoen uit het noodhulpfonds ingezet in 
2015? Welk bedrag is inmiddels al uitgekeerd in 2015 van deze € 170 miljoen en voor welke 
doelen? 
 
Antwoord op vraag 1 
De 170 mln. euro betreft de voor 2015 geplande besteding uit het noodhulpfonds (570 mln. euro 
voor de periode september 2014 t/m december 2017). Het noodhulpfonds is bestemd voor extra 
noodhulpbijdragen in de diverse humanitaire crises wereldwijd, en katalyserende activiteiten ter 
bevordering van opvang van vluchtelingen in de regio, innovatie, hulp aan kwetsbare groepen en 
verbetering van de veiligheid van hulpverleners. Een omschrijving van deze prioriteiten vindt u in 
een brief van de Minister voor Buitenlandse Handel en Ontwikkelingssamenwerking aan de Tweede 
Kamer van 18 september 2014 (Kamerstuk 32 605, nr. 150). Het noodhulpfonds komt bovenop de 
bestaande begroting voor humanitaire hulp die in 2015 205 mln. euro omvat.  
 
Tot dusverre (per 12 juni) is in 2015 97 mln. euro besteed van het noodhulpfonds. Het betreft hier 
o.a. noodhulpuitgaven voor de bestrijding van ebola, hulp in Syrië via het WFP, de UNHCR en ZOA, 
de cycloon in Vanatu, de aardbeving in Nepal en aan Unicef t.b.v. Irak. Een gedetailleerd overzicht 
van de uitgaven voor Ontwikkelingssamenwerking (Noodhulp is hierin artikel 17.4.4) is ook terug 
te vinden op de open-data website van de Rijksoverheid 
(http://www.rijksoverheid.nl/opendata/ontwikkelingssamenwerking).
