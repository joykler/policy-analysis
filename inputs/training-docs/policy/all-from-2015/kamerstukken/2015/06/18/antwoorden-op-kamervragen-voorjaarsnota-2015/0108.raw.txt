Vraag 99  
Voor het tweedejaar op rij zijn er in 2014 forse meevallers opgetreden in de zorg, in het bijzonder 
op de medicijnen. Kunt u aangeven hoe de ramingssystematiek voor de zorguitgaven in elkaar 
steekt? Welke factoren worden daarin meegenomen? 
 
Vraag 101 
Kunt u aangeven op welke manier in de raming van de zorguitgaven wordt bepaald of sprake is 
van incidentele of structurele mee- en tegenvallers? 
 
Antwoord op vraag 99, 101 
Aan het begin van een kabinetsperiode stelt het CPB een middellange termijnraming voor de zorg 
(MLT) op. Hierin spelen verschillende determinanten een rol, waaronder demografie, 
overheidsbeleid, technologie en de referentieperiode uit het verleden. 
Gedurende de kabinetsperiode wordt de raming van de zorguitgaven aangepast op basis van de 
realisatiecijfers die VWS ontvangt van het Zorginstituut Nederland en de Nza. Deze aanpassingen 
worden doorgaans structureel verwerkt, tenzij duidelijk sprake is van een incident. De 
onderschrijdingen van het Budgettair Kader Zorg (BKZ) in de afgelopen jaren hebben via 
structurele verwerking in de ramingen geleid tot een bijstelling van het huidige groeipad van de 
zorguitgaven naar een lager niveau. Het CPB gaat in het CEP 2015 (paragraaf 3.3) in op de 
afvlakkende groei van de zorguitgaven, en merkt daarbij op dat door de hervormingen in de zorg 
een terugkeer naar een beter houdbaar groeitempo van de zorguitgaven binnen handbereik ligt. 
Zoals gebruikelijk zal het toekomstige groeipad van de zorguitgaven opnieuw worden bekeken in 
de MLT van het CPB die voorafgaat aan de volgende kabinetsperiode.
