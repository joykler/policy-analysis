Vraag 63 
Kan het bedrag van de tegenvaller van €43 miljoen nader onderbouwd worden?  Wat is de reden 
dat in 2016 en 2017 ook nog € 8 miljoen en daarna € 6 miljoen per jaar nodig is? 
 
Vraag 104 
De SVB heeft aanvullende kosten voor de invoer trekkingsrechten en de overgang voor PGB-
houders. Er staat in de Voorjaarsnota € 42,7 miljoen ingeboekt. De definitieve meerkosten zijn 
echter nog niet vastgesteld. Waarop is het genoemde bedrag gebaseerd? Is het mogelijk dat dit 
bedrag nog verder oploopt? Wanneer worden de definitieve meerkosten bekend? 
 
Antwoord op vraag 63, 104 
Deze post bestaat enerzijds uit de extra kosten die de SVB moet maken voor de overloop uit 2014 
en anderzijds uit de aanvullende uitvoeringskosten die de SVB moet maken voor de invoering van 
de trekkingsrechten. De staatssecretaris van VWS heeft de begroting op 20 mei jl. aan u doen 
toekomen (bijlage bij Kamerstuk 25657, nr. 173), en is in de schriftelijke beantwoording nader 
ingegaan op de onderbouwing hiervan. Daarbij wordt opgemerkt dat deze begroting nog niet 
definitief is en er over deze begroting nog overleg met de SVB plaatsvindt. In 2016 en verder zal 
VWS de uitvoeringskosten van het trekkingsrecht voor het persoonsgebonden budget in de Wlz 
blijven financieren. Deze kosten bedragen volgens de huidige inzichten ongeveer 8,4 mln euro.
