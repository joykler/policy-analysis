Vraag 106 
Bij de huurtoeslag (raming en realisatie 2014) is sprake van een tegenvaller in 2014 van € 258,3 
mln. Het aantal aanvragers is groter dan verwacht en er is een afname van het ‘niet-gebruik’ van 
de regeling ramingen voor de periode 2015-2019 zijn bijgesteld. Wat zeggen deze ramingen over 
de huurontwikkeling en de ‘betaalbaarheid’ van huren? Wat gaat het kabinet extra doen om de 
betaalbaarheid van huren te bevorderen? 
 
Antwoord op vraag 106 
Uit realisatiecijfers over 2012 tot 2014 komt naar voren dat de gevolgen van de economische crisis 
en de afname van het niet-gebruik een grotere impact hadden (meer instroom) dan verwacht. 
Deze hogere instroom heeft ook een doorwerking naar latere jaren. In de Voorjaarsnota is daarom 
aangegeven dat de ramingen voor de periode 2015 – 2019 zijn bijgesteld. De hogere instroom 
staat in beginsel los van de huurontwikkeling. 
 
De huurontwikkeling wordt bepaald door de ruimte die verhuurders krijgen voor huurverhoging en 
de mate waarin die ruimte wordt benut. In het Woonakkoord is afgesproken dat de huurstijging 
voor huishoudens met recht op huurtoeslag wordt beperkt tot inflatie + 1,5%. De huurtoeslag 
ondersteunt de betaalbaarheid van het huren voor deze laagste inkomensgroepen. In het 
Regeerakkoord is daarom al extra budget vrijgemaakt om de extra uitgaven aan huurtoeslag op te 
vangen welke samenhangen met de hogere huurstijgingen die mogelijk gemaakt zijn met de 
verruiming van het huurbeleid.
