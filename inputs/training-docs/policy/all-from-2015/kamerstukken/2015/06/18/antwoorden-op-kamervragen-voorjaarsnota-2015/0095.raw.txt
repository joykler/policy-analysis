Vraag 86 
De raming voor de Inkomensvoorziening Oudere Werklozen (IOW) is opwaarts bijgesteld. Is deze 
raming geheel toe te schrijven aan de groeiende en langer durende ouderenwerkloosheid, en moet 
gezien de verhoogde raming ook in de komende jaren rekening worden gehouden met hoge 
ouderenwerkloosheid? Is het kabinet voornemens de bestrijding van ouderenwerkloosheid te 
intensiveren? Zo ja, op welke wijze? Welke aanvullende maatregelen worden genomen? 
 
Antwoord op vraag 86 
Naar aanleiding van uitvoeringsinformatie van het UWV zijn zowel de volumes als de gemiddelde 
jaaruitkering van de IOW naar boven bijgesteld. De IOW-uitgaven stijgen daarbij als gevolg van 
een oplopende WW-instroom en verhoging van de AOW-gerechtigde leeftijd. Hierdoor neemt het 
volume, ondanks de naar verwachting dalende werkloosheid (CEP 2015), meerjarig toe.  
Hoewel de werkgelegenheid aantrekt, is het onverminderd van belang (langdurige) werkloosheid 
onder ouderen te bestrijden. Middels onder meer de sectorplannen en het Actieplan 50plus werkt 
worden specifieke maatregelen genomen om ouderen op de arbeidsmarkt meer perspectief te 
bieden (zie Kamerstukken II, 2014/15, 29 544, nr. 617).
