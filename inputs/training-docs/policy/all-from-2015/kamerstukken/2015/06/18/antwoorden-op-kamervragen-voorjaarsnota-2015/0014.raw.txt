Vraag 11 
Uit tabel 1 blijkt dat de eurokoers ten opzichte van de Miljoenennota is bijgesteld van 1,35 naar 
1,13 dollar per euro, ofwel een koersmutatie van 16%. Welk effect heeft dit gehad op de 
rijksbegroting? 
 
Vraag 12 
Kunt u een overzicht geven van alle posten op de rijksbegroting die gevoelig zijn voor de koers van 
de dollar? Kunt u daarbij per budget aangeven welk bijstelling er - in euro’s en in procenten - heeft 
plaatsgevonden in de Voorjaarsnota als gevolg van de hogere dollarkoers? 
 
Vraag 94 
De waardedaling van de euro leidt tot meerkosten voor 2015 en verder. Kan de minister of de 
dalende eurokoers ook elders tot bijstellingen heeft geleid? 
 
Antwoord op vraag 11, 12, 94  
Naast verschillende andere factoren heeft de dollarkoers via macro-economische effecten invloed 
op verschillende aspecten van de rijksbegroting. Een depreciatie van de uitvoer leidt tot een 
toename van de uitvoer naar landen buiten de euro. Dit heeft positieve effecten op de productie 
van bedrijven en werkgelegenheid en daarmee op de winsten van bedrijven en consumptie van 
huishoudens. Hogere winsten, hogere consumptie en een toename van de werkgelegenheid zal 
ceteris paribus leiden tot hogere overheidsinkomsten. 
 
Een direct effect is er op die posten van de begroting waar uitgaven in dollars plaatsvinden. Een 
wisselkoersmutatie leidt niet altijd tot een bijstelling van het budget in euro’s. Wanneer het budget 
in euro’s leidend is, wordt de wisselkoersmutatie binnen het budget zelf opgevangen. Hieronder 
worden de grootste uitgavenposten (incl. niet-belastingontvangsten) genoemd waar naar 
aanleiding van de koers van de dollar bijstellingen plaatsvinden. 
 
De uitgaven in het Caribische deel van Nederland worden in dollars gedaan. Deze uitgaven staan 
verspreid over verschillende begrotingen. De begroting van BZK bevat een overzicht van de 
rijksuitgaven Caribisch Nederland.  
 
De dollarkoers heeft effect op de aardgasbaten. In de raming van de baten wordt rekening 
gehouden met de olieprijs die in dollars luidt. Hierdoor hebben koersmutaties effect op de 
verwachte opbrengsten.   
 
Een deel van de kosten die het ministerie van Buitenlandse Zaken maakt voor huisvesting en 
personeel van posten worden beïnvloed door de dollarkoers.  Uitgaven aan 
ontwikkelingssamenwerking in het buitenland alsmede bijdragen aan internationale organisaties 
worden soms ook beïnvloed door een verandering in de dollarkoers. De begroting van Buitenlandse 
Zaken bevat hiertoe een centrale post koersverschillen.
