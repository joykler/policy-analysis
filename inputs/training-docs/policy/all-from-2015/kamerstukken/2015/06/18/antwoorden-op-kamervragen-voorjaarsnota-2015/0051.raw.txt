Vraag 44 
Aangegeven wordt dat er een meevaller te noteren is van bijna 0,1 miljard die hoofdzakelijk toe te 
schrijven is aan grensoverschrijdende zorg en geriatrische revalidatiezorg. Kunt u aangeven hoe de 
verdeling van deze componenten binnen het genoemde bedrag is, en waar deze meevaller naar uw 
oordeel aan toe te schrijven is? 
 
Vraag 98 
Aangegeven wordt dat er meevallers in een aantal sectoren binnen de tweedelijns curatieve zorg te 
noteren zijn, waaronder de geriatrische revalidatiezorg. Kunt u aangeven hoe hoog de meevaller op 
het gebied van geriatrische revalidatiezorg binnen deze post is? 
 
Antwoord op vraag 44, 98 
De meevaller bij de grensoverschrijdende zorg bedraagt structureel 50 mln. euro. Dit betreft de 
structurele doorwerking van over 2014 geraamde ontvangsten vanuit het buitenland voor zorg die 
in Nederland is verleend aan verdragsgerechtigden. Deze ontvangsten worden hoger geraamd dan 
eerder is verondersteld. 
 
De meevaller bij de geriatrische revalidatiezorg betreft structureel 25 mln. euro. Dit betreft 
structurele doorwerking van lagere uitgaven in 2014. Uit actuele cijfers van het ZiNL komt naar 
voren dat de uitgaven in 2014 87,8 mln. euro lager waren dan geraamd. Gelet op een eerder 
ingeboekte taakstelling van 50 mln. euro vanaf 2015 en aangezien de aanspraak met ingang van 
2015 enigszins is verruimd, worden de lagere uitgaven in 2014 voor een bedrag van 25 mln. euro 
structureel verondersteld.
