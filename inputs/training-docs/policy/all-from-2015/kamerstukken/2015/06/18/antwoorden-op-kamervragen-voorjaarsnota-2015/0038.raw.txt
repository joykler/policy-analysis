Vraag 31 
Wat betekent het voor de arbeidsparticipatie dat de effecten van de bezuinigingen op de 
kinderopvangtoeslag groter zijn dan eerder gedacht? Waarom heeft het kabinet er niet voor 
gekozen om de bezuinigingen dan te matigen? 
 
Vraag 32 
Heeft de versobering van de kinderopvangtoeslag effecten op de arbeidsparticipatie? Kan de 
minister de effecten uiteenzetten? 
 
Antwoord op vraag 31, 32 
Een recent onderzoek van het CPB laat zien dat het totale arbeidsaanbod door de bezuinigingen 
licht  is gedaald, met name bij ouders van jonge kinderen (van 0-3 jaar). Volgens het nieuwe 
model van het CPB zijn vooral moeders met jonge kinderen relatief gevoelig voor financiële 
prikkels. Hierbij gaat het om de participatiebeslissing en de arbeidsduur.  
 
Het SCP heeft met het onderzoek ‘Krimp in de kinderopvang’ gekeken naar de gevolgen van de 
bezuinigingen op de kinderopvang voor de arbeidsparticipatie van ouders met jonge kinderen. 
Hoewel het gebruik van kinderopvang de afgelopen jaren is gedaald, leidt in de meeste gevallen 
minder kinderopvang niet tot een vermindering van de arbeidsduur bij ouders. De belangrijkste 
verklaring waarom ouders minder zijn gaan werken, is de economische crisis. Ouders zijn werkloos 
geworden of noodgedwongen minder uren gaan werken. Dit vertaalt zich vervolgens door in minder 
gebruik van kinderopvang.
