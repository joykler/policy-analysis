Vraag 21 
Kunt een compleet overzicht geven van alle naheffingen die Nederland in de periode 2014-2016 
van de EU heeft gekregen en zal krijgen en dit tevens kort toelichten (graag per onderdeel 
uitsplitsen)? Kunt u tevens een compleet overzicht geven van alle extra afdrachten in de periode 
2014-2016 die door Nederland betaald moe(s)ten worden (graag per onderdeel uitsplitsen)? 
 
Antwoord op vraag 21 
De systematiek voor het vaststellen van de grondslagen voor de berekening van de afdrachten aan 
de Europese Unie is opgenomen in het Eigen Middelenbesluit. In dit besluit is opgenomen dat de 
BNI- en BTW-grondslagen uiterlijk vier jaar na dato definitief worden vastgesteld – mogelijke 
voorbehouden uitgezonderd. Bijstellingen in de realisaties, nog voor dat deze realisaties definitief 
worden vastgesteld, worden eenmaal per jaar samengevoegd en vastgesteld door Eurostat. De 
Europese Commissie verrekent vervolgens eenmaal per jaar de budgettaire effecten voor de 
afdrachten van de afzonderlijke lidstaten – dit is de jaarlijkse nacalculatie. De nacalculatie vindt 
eind oktober plaats en wordt doorgaans meegenomen in de maandelijkse betaling van de 
afdrachten voor de maand december.  
 
In 2014 heeft deze nacalculatie geleid tot een naheffing van 642,7 mln. euro. De omvang van de 
nacalculatie in 2015 zal in oktober van dit jaar door de Europese Commissie bekend worden 
gemaakt; hetzelfde geldt uiteraard voor 2016. 
 
Vervolgens wordt gevraagd naar een overzicht van de mutaties in de Nederlandse afdrachten voor 
de periode 2014-2016. Onderstaande tabel geeft een overzicht van de omvang van de netto EU-
afdrachten in 2014 bij de afzonderlijke budgettaire nota’s; de mutaties tussen de afzonderlijke 
nota’s zijn opgenomen. Met netto EU-afdrachten wordt bedoeld de uitgaven aan de EU bestaande 
uit landbouwheffingen/invoerrechten, BTW-afdracht en BNI-afdracht gesaldeerd met de 
ontvangsten van de EU uit hoofde van de inningskostenvergoeding voor de invoerrechten.  
De standen en mutaties in onderstaande tabel zijn terug te vinden in de verticale toelichtingen, die 
worden gepubliceerd bij de budgettaire nota’s. Het overzicht van de mutaties in 2014 is eveneens 
gegeven in de beantwoording van de Kamervragen bij het Financieel Jaarverslag van het Rijk 2014. 
 
In de Voorjaarsnota is een overzicht opgenomen van alle mutaties voor het jaar 2015. Voor 
mogelijke toekomstige mutaties wordt verwezen naar de komende budgettaire nota’s en de 
(suppletoire) begrotingen van het ministerie van Buitenlandse Zaken. 
 
Standen en mutaties netto EU-afdrachten (miljoenen euro)  
2014  
Miljoenennota 2014  6.951  
   MFK en herfstraming 2013  -286  
   Vertraagde ratificatie EMB  890  
Voorjaarsnota 2014  7.554  
   Vierde aanvullende begroting 2014, surplus, lenteraming  -165  
Miljoenennota 2015  7.389  
   Naheffing grondslagen eigen middelen  1.103*  
Najaarsnota 2014  8.492
