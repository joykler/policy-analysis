Vraag 72 
Kan aangegeven worden in hoeverre sinds de invoering tot nu toe BTW-inkomsten zijn gedaald als 
gevolg van verlaging van het BTW-tarief van 21% naar 6% voor het verbouwen en herstellen van 
bestaande woningen? Welke financiële, economische, werkgelegenheids- en overige 
maatschappelijke effecten staan hier tegenover? 
 
Vraag 73 
Kan toegelicht en beredeneerd worden waarom het kabinet het raadzaam acht het verlaagde BTW-
tarief voor het verbouwen en herstellen van bestaande woningen na 1 juli niet te verlengen, en ook 
géén evaluatie uit te voeren van deze maatregel? 
 
Vraag 74 
Heeft het kabinet kennisgenomen van recente argumenten uit brede maatschappelijke kring, die 
pleiten voor het voortzetten van het verlaagde BTW-tarief; waaronder de positieve bijdrage die het 
verlaagde tarief kan blijven leveren aan werkgelegenheid in de bouw, het realiseren van méér 
geschikte huisvesting voor studenten, minder validen en ouderen, alsmede de bijdrage die het 
verlaagde BTW-tarief kan leveren aan de realisatie van klimaat—, milieudoelstellingen, en de 
leefbaarheid in de bebouwde omgeving? Is het kabinet bereid de nu steeds breder gehoorde roep 
om verlenging van het verlaagde BTW-tarief te honoreren? Zo niet, waarom niet? 
 
Antwoord op vraag 72, 73, 74 
Het kabinet is bekend met de argumenten van verschillende belangengroeperingen om het 
verlaagde btw-tarief voort te zetten. Met ingang van 1 oktober 2010 tot 1 juli 2011 is het 
verlaagde btw-tarief op arbeidskosten toegepast op herstel en renovatie van woningen. Deze 
termijn is daarna verlengd tot 1 oktober 2011. Van 1 maart 2013 tot 1 maart 2014 is het 
verlaagde btw-tarief opnieuw  toegepast, waarna deze termijn tot twee keer toe is verlengd tot 1 
juli 2015. Gecumuleerd bedraagt het budgettaire beslag van het verlaagde btw-tarief op herstel en 
renovatie van woningen in de toegepaste periodes tussen 1 oktober 2010 en 1 juli 2015 702 mln.  
euro.  
 
Met de toepassing van het verlaagde btw-tarief op arbeidskosten bij herstel en renovatie van 
woningen werd beoogd de bouw- en woningmarkt te ondersteunen en de bouwsector een impuls te 
geven in een moeilijke tijd. Deze maatregel is dan ook nadrukkelijk als een tijdelijke (generieke) 
stimuleringsmaatregel in het leven geroepen. Het kabinet is –nu het economische herstel doorzet- 
niet voornemens het tijdelijke verlaagde btw-tarief nog verder te verlengen. Daarnaast zou met 
een verdere verlenging van deze maatregel een jaarlijkse budgettaire derving van 256 mln. euro 
gemoeid zijn, welke gedekt moet worden met een lastenverzwaring elders.
