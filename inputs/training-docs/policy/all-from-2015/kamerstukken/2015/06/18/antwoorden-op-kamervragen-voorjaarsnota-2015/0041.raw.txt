Vraag 34 
Waarom is het ruilvoetverlies binnen het kader Sociale Zekerheid twee maal zo hoog als binnen het 
BKZ? 
 
Vraag 51 
Wat zijn de oorzaken van het ruilvoetverlies binnen het BKZ? Kan worden toegelicht waarom in de 
Voorjaarsnota het ruilvoetverlies binnen het kader Sociale Zekerheid (met 0,6 miljard) twee maal 
zo hoog is als binnen het BKZ? 
 
Antwoord op vraag 34, 51 
De ruilvoet is de relatieve prijsontwikkeling van de collectieve sector ten opzichte van de markt.  
De reële uitgavenkaders worden vastgesteld door het uitgavenniveau bij Regeerakkoord te defleren 
met de geraamde prijsontwikkeling van de markt. Hiervoor wordt de prijs Nationale Bestedingen 
(pNB) gebruikt. Daarna worden de reële uitgavenkaders geïndexeerd met de actuele 
prijsontwikkeling (pNB) tot een nominaal uitgavenkader. Wanneer de prijs nationale bestedingen 
harder stijgt dan eerder verwacht, wordt het nominale uitgavenkader opwaarts aangepast.  
 
De uitgaven die onder de uitgavenkaders vallen worden geïndexeerd met de loon- en 
prijsontwikkelingen van de collectieve sector (loon- en prijsbijstelling). Het karakter van de te 
indexeren uitgaven onder de kaders (BKZ en Sociale Zekerheid) bepaalt welke specifieke loon- of 
prijsindex toegepast wordt. Dit zodat de ontwikkeling van de betreffende index ook representatief 
en passend is bij het karakter van de uitgaven. Doordat verschillende indexen een verschillende 
ontwikkeling kennen en in verschillende combinaties toegepast worden per uitgavenkader, verschilt 
de omvang van de loon- en prijsindexatie en daarmee ook de ruilvoet per kader. 
 
Derhalve ontstaat de ruilvoetmutatie bij BKZ doordat het BKZ voor de nominale ontwikkeling wordt 
aangepast op basis van de pNB en de netto-BKZ-uitgaven anderzijds worden aangepast voor de 
nominale ontwikkeling op basis van de voor zorg relevante loon- en prijsontwikkeling.  In 2015 is 
de voor de zorg relevante mutatie in loon- en prijsontwikkeling lager uitgevallen dan de mutatie 
van de pNB.
