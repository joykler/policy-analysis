Antwoord 14 
Het CPB becijferde in de meest recente houdbaarheidssom dat sprake is van een licht 
houdbaarheidsoverschot. Deze berekening is gemaakt onder de veronderstelling van constante 
arrangementen en rekening houdend met de demografische ontwikkeling, zoals gebruikelijk is bij 
dit soort analyses.  
 
Zoals ook het CPB zelf aangeeft, is de veronderstelling van constante arrangementen cruciaal bij 
het berekening van de houdbaarheid van de overheidsfinanciën. Om die reden verricht het CPB 
diverse gevoeligheidsanalyses. Deze gevoeligheidsanalyses tonen aan dat een hogere groei van de 
zorguitgaven een groot effect heeft op de uitkomst van de houdbaarheidsberekening. Het is 
onwaarschijnlijk dat de factoren die de groei van de zorg beïnvloeden zullen afnemen. 
Technologische en wetenschappelijke ontwikkelingen en maatschappelijke trends hebben invloed 
op het aanbod van en vraag naar zorg. Deze ontwikkelingen zijn over het 
algemeen wenselijk en positief voor onze maatschappij. Maar ze betekenen ook dat er blijvend 
aandacht nodig is voor de betaalbaarheid van de collectieve zorguitgaven, en voor het effect van 
de zorguitgaven op het houdbaarheidsvraagstuk in den brede.   
 
Vraag 15 
Hoe verhoudt de groei van de zorguitgaven van de afgelopen jaren zich tot de twee scenario’s die 
in de houdbaarheidsparagraaf worden genoemd? 
 
Antwoord 15 
Bij constante arrangementen groeien de uitgaven even snel als het bbp. Bij de collectieve 
zorguitgaven is ook de ontwikkeling van de demografie van belang. In het verleden zijn de 
collectieve zorguitgaven sneller gegroeid dan het bbp plus het demografisch effect. Gemiddeld was 
de groeivoet van zorguitgaven langjarig 1,5 procent hoger dan verondersteld in de 
houdbaarheidssom (1973–2010). De collectieve zorguitgaven in de periode 2005–2010 stegen met 
gemiddeld 5,7% per jaar. Het nominale bbp groeide in dezelfde periode met ongeveer 3,2% per 
jaar. Tegelijkertijd is de toename van de collectieve zorguitgaven na 2010 aanzienlijk beperkt. Dit 
is mede een gevolg van de door het kabinet ingezette hervormingen. In de periode 2011–2015 zal 
de nominale groei van de zorguitgaven naar verwachting ruim de helft lager zijn: gemiddeld circa 
2,3 procent, bij een nominale groei van het bbp met 1,1%. 
 
Vraag 16 
Hoe ziet de resterende miljard aan bezuinigingen dat nog parlementaire goedkeuring moet krijgen 
eruit, onderverdeeld in maatregelen? 
 
Antwoord 16 
Het overzicht met de voortgang van maatregelen in het FJR presenteert de totale verwachte EMU-
saldoverbetering voortkomend uit de maatregelen vastgelegd in het Regeerakkoord Rutte-Asscher, 
het woningmarktakkoord en het aanvullend pakket (incl. begrotingsafspraken 2014). Hierbij is een 
aantal uitgangspunten gehanteerd. 
 
Er is een onderscheid gemaakt tussen maatregelen die reeds parlementair zijn goedgekeurd en 
maatregelen die nog niet zijn gerealiseerd. Maatregelen worden als parlementair goedgekeurd 
beschouwd indien beide Kamers hebben ingestemd met de bijbehorende wetgeving. 
Daarbij zijn maatregelen óf volledig afgerond óf in zijn geheel nog niet gerealiseerd. In de praktijk 
komt het voor dat maatregelen voor een deel in wetgeving zijn omgezet, bijvoorbeeld incidenteel 
voor 2015 maar nog niet voor de daaropvolgende jaren. In dat geval telt de maatregel nog volledig 
mee in de categorie nog niet gerealiseerd (dus in dit voorbeeld telt ook het jaar 2015 mee als nog 
niet gerealiseerd). Pas wanneer de maatregel volledig is ingevuld, in het voorbeeld betekent dit dat 
ook de wetgeving voor latere jaren door de Kamers is goedgekeurd, wordt de maatregel als 
afgerond beschouwd.
