Vraag 29 
De meevallers in de zorguitgaven komen voor bijna de helft (0,9 miljard euro) voort uit structurele 
doorwerking van meevallers vanuit 2013. Hoe en wanneer worden structurele meevallers zoals 
deze in de begroting van latere jaren verwerkt? 
 
Antwoord 29 
Op basis van de realisatiecijfers van het Zorginstituut Nederland en de Nederlandse Zorgautoriteit  
worden de premiegefinancierde zorguitgaven geactualiseerd. De voorlopige realisatiecijfers van de 
zorguitgaven van het jaar 2013 kwamen in het eerste kwartaal van 2014 beschikbaar en zijn 
verwerkt in het jaarverslag 2013. Er is in het voorjaar van 2014 beoordeeld of de meevallers 
structurele doorwerking hebben naar het jaar 2014 en verder. Dit is vervolgens verwerkt in de 
e
voorjaarsnota 2014, de 1 suppletoire begrotingswet 2014 en de begroting 2015. 
 
Vraag 30 
Wat zit er in de post vrijval en onverdeeld binnen het BKZ van 0,3 miljard euro? 
 
Antwoord 30 
Deze meevaller is met name een gevolg van het verschil tussen de oorspronkelijk beschikbaar 
gestelde middelen voor groei en loon- en prijsbijstelling in de curatieve zorg en de in de 
verschillende zorgakkoorden gemaakte afspraken over de toegestane groei in die sectoren en de 
op grond daarvan niet benodigde middelen voor loon- en prijsbijstelling.  
 
Vraag 31 
Overweegt de minister van Financiën om staatsleningen uit te geven met een langere looptijd dan 
30 jaar? 
 
Antwoord 31 
Momenteel zijn er geen plannen om leningen uit te geven met een substantieel langere looptijd dan 
30 jaar. De langstlopende lening, die in het financieringsplan voor 2015 is opgenomen, loopt af in 
2047 ofwel een obligatie met een resterende looptijd van 32 jaar. Het financieringsplan voor 2016 
wordt in december gepubliceerd naar de financiële markten.  
 
Vraag 32 
Kan de vierjaarlijkse herijking van de staatsschuldfinanciering leiden tot de ontwikkeling van een 
rentevisie? 
 
Antwoord 32 
Voor het zomerreces wordt naast de beleidsevaluatie over artikel 11 (Financiering staatsschuld) 
ook de hoofdlijnen van het nieuwe risicokader voor de periode 2016-2019 aan de Kamer gezonden. 
Hierbij zal onder andere aandacht worden besteed aan de looptijd van de schuld en de wijze van 
sturen op het renterisico.  
 
Vraag 33 
Is het verlengen van de gemiddelde looptijd van staatsleningen met één jaar het gevolg van een 
(nieuwe) rentevisie? 
 
Antwoord 33 
Er is geen sprake van een rentevisie. Conform het beleid voor de periode 2008-2011 werden alle 
staatsleningen in die periode door middel van renteswaps omgezet naar een looptijd van 7 jaar.
