I. ALGEMEEN 
 
1. Inleiding 
Met ingang van 2010 is op verzoek van beide Kamers der Staten-Generaal naast het jaarlijkse 
Belastingplantraject een tussentijds wetsvoorstel met fiscale maatregelen ingediend. Het doel 
hiervan is een meer over het jaar heen gespreide behandeling van fiscale wetsvoorstellen. Dit jaar 
wordt in dat kader het onderhavige wetsvoorstel Fiscale verzamelwet 2015 ingediend.  
Dit wetsvoorstel wijzigt verschillende belastingwetten (met inbegrip van een belastingwet die geldt 
in Caribisch Nederland), zowel op het gebied van directe als indirecte belastingen, en enige andere 
wetten. Het wetsvoorstel bevat, naast enkele meer inhoudelijke maatregelen, voornamelijk 
technische en redactionele wijzigingen. Verder hebben enkele maatregelen – in tegenstelling tot 
wat gebruikelijk is – budgettaire gevolgen. 
De belangrijkste maatregelen uit dit wetsvoorstel worden toegelicht in het algemeen deel van deze 
memorie. Voor een (nadere) toelichting op alle afzonderlijke maatregelen wordt verwezen naar de 
artikelsgewijze toelichting bij dit wetsvoorstel. 
 
Oorspronkelijk was het de bedoeling om ook al enige vereenvoudigingen mee te nemen in dit 
wetsvoorstel. De vereenvoudigingsagenda blijkt echter sterker dan gedacht samen te hangen met 
de herziening van het belastingstelsel. Daarmee komen de hoofdbewegingen van vereenvoudiging 
en de uitwerking daarvan in concrete maatregelen in dat traject aan de orde. Dit wetsvoorstel is 
daarmee – net als de fiscale verzamelwetten in de afgelopen jaren – beperkt gebleven tot 
voornamelijk technische wijzigingen. 
 
 
2. Toelichting op enkele wijzigingen 
2.1. Rentekorting personeelslening 
Zoals onder meer is toegezegd bij de behandeling van het Belastingplan 2015 wordt een maatregel 
voorgesteld ter voorkoming van een tariefvoordeel binnen de eigenwoningregeling als gevolg van 
1
de bestaande nihilwaardering in de loonbelasting van het rentevoordeel van de personeelslening. 
Het tariefvoordeel kan ontstaan als gevolg van de per 1 januari 2014 geïntroduceerde afbouw van 
het percentage waartegen de eigenwoningrenteaftrek plaatsvindt van maximaal 52% naar 
uiteindelijk maximaal 38% (voor 2015 is het tarief maximaal 51%). Dit tariefvoordeel loopt de 
komende jaren geleidelijk op naarmate het percentage waartegen eigenwoningrente afgetrokken 
mag worden lager wordt en bedraagt uiteindelijk 14%-punt. Dat is onwenselijk en reden om het 
rentevoordeel van personeelsleningen fiscaal niet meer buiten beschouwing te laten. Het 
tariefvoordeel doet zich overigens enkel voor bij werknemers met een eigenwoningrentevoordeel 
op hun personeelslening en een inkomen dat deels in de vierde tariefschijf valt of in ieder geval 
                                                      
1
 Kamerstukken II 2014/15, 34 002, nr. 29.
