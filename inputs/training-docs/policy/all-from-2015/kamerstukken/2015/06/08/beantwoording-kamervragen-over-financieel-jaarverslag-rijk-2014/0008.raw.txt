taakstelling Rijksdienst, opgenomen als afgerond aangezien hiervoor geen wetgeving vereist was. 
Van de totale verwachte EMU-saldoverbetering van 22 mld. in 2017 bedraagt maatregel A1 ca. 0,9 
mld euro. 
 
De genoemde 4,1 mld. euro in de vraag betreft ons inziens het totaal van de taakstellingen op de 
Rijksdienst vanaf het Coalitieakkoord 2007, zoals opgenomen in de Hervormingsagenda Rijksdienst 
(4,0 mld. in 2017, oplopend naar 4,2 mld. structureel). Dit bedrag bestaat dus met name uit 
oudere taakstellingen dan taakstelling A1 die in het overzicht in het FJR is opgenomen.  
 
Voor zover deze taakstellingen financieel niet opbrengen wat geraamd was, komt dit tot uiting in 
de departementale jaarverslagen. Zo zijn er sinds het Coalitieakkoord 2007 redenen geweest voor 
kabinet en Kamer om te besluiten tot beleidsintensiveringen die leiden tot extra apparaatsuitgaven 
en tot het terugdraaien van taakstellingen (bijv. bij de AIVD, Belastingdienst, nVWA en het 
postennet van Buitenlandse zaken). Dit leidt tot een verminderde dan oorspronkelijk ingeboekte 
daling van de apparaatsuitgaven. Daarnaast is in 2013 met Verantwoord Begroten een scheiding 
aangebracht tussen programma- en apparaatsmiddelen waarna door boekhoudtechnische mutaties 
de apparaatsuitgaven zijn toegenomen omdat een deel van de apparaatsmiddelen oorspronkelijk 
als programmauitgaven was geboekt.  
 
Vraag 19 
Kunt u per departement inzichtelijk maken hoeveel geld er is overgeheveld van programma- naar 
apparaatsuitgaven in de periode 2012-2014? 
 
Antwoord 19 
Sinds 2013 zijn als gevolg van de operatie Verantwoord Begroten (VB) de apparaatsuitgaven 
afzonderlijk zichtbaar gemaakt in de begroting. Deze boekhoudkundige scheiding is een majeure 
operatie die nog niet volledig is voltooid zodat een eenduidig inzicht in overhevelingen tussen 
programma en apparaat niet mogelijk is. In de periode voor 2013 was er geen scheiding tussen 
programma- en apparaatsmiddelen zodat voor deze periode evenmin duidelijk is hoeveel 
programmamiddelen zijn ingezet voor apparaatsuitgaven.  
 
In 2013 heeft het kabinet besloten om strakker te gaan sturen op apparaatsuitgaven. Vorig jaar 
heeft de minister voor Wonen en Rijksdienst voor het eerst bij begrotingsmomenten alle 
voorgenomen mutaties getoetst. Op basis van de ervaringen van vorig jaar heeft het kabinet 
besloten tot een aantal aanscherpingen, waaronder het ontwikkelen van een apparaatskader en 
een aanvullende onafhankelijke toets als departementen menen gewenste intensiveringen niet uit 
eigen apparaat te kunnen dekken.  
 
Vraag 20 
Waarom zijn de uitgaven aan externe inhuur in 2013 en 2014 in totaal met 26% gestegen, terwijl 
het juist de inzet is van het kabinet om de overheid kleiner te maken? 
 
Antwoord 20 
Ten opzichte van het jaar 2012 stegen de totale uitgaven voor externe inhuur in 2014 met in totaal  
230 miljoen euro. Het grootste deel hiervan vond plaats in 2013. Deze stijging is grotendeels toe te 
schrijven aan de hogere inhuur bij de ministeries van IenM en Financiën met respectievelijk 64 en 
42 miljoen euro ten opzichte van 2012.  
 
Bij het ministerie van Financiën betreft het overwegend extra inhuur met een incidenteel karakter 
vanwege specifieke werkzaamheden bij de Belastingdienst in verband met de uitvoering van 
fraudemaatregelen die op verzoek van de TK zijn ingezet.  
 
De hogere uitgaven bij het ministerie van IenM houden vooral verband met een striktere hantering 
van de definitie van externe inhuur dan in voorgaande jaren (zie ook de departementale 
jaarverslagen 2013 van Financiën en IenM).
