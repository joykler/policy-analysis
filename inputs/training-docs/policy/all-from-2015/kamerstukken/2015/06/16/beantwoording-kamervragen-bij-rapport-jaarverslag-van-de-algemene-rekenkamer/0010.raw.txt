Vraag 29:  
Op welke wijze is de minister voornemens om in de toekomst sneller actuele realisatiecijfers over 
de zorguitgaven bekend te laten zijn, zodat u ook eerder kunt besluiten of de inzet van het 
macrobeheersinstrument (MBI) gewenst is? 
 
Antwoord 29:  
Het belang van tijdige, betrouwbare informatie over de zorguitgaven heb ik met uw Kamer gedeeld 
in mijn brief van 15 juni 2012 (FEZ-11-3119145) bij de aanbieding van het rapport “Naar Beter 
Betaalbare Zorg”. Op 29 november 2012 heb ik de stuurgroep verbetering informatievoorziening 
zorguitgaven ingesteld met als doel een verbetering en versnelling van de informatievoorziening 
waardoor beheersing van de zorguitgaven en een doelmatige inzet van de middelen wordt 
bevorderd. Over de voortgang van de werkzaamheden van de stuurgroep heb ik de Kamer via 
diverse voortgangsrapportages op de hoogte gehouden (brieven van 4 juli 2013, TK 29 248, nr 
254, van 19 december 2013, TK 29 248, nr 265 en van 18 juli 2014, TK 32 620, nr 130). 
Daarnaast is op 5 november 2014 een Algemeen Overleg gevoerd over de verbetering van de 
informatievoorziening over de zorguitgaven. Nog deze maand zal ik een volgende 
voortgangsrapportage naar de Kamer sturen. Daarin staan de maatregelen tot versnelling en 
verbetering die ik inmiddels heb getroffen (zoals de duurverkorting van de DBC’s van 365 tot 120 
dagen) en de voornemens die nog moeten worden uitgewerkt. Wanneer die maatregelen tot een 
versnelling leiden, zal ik ook eerder kunnen besluiten over de inzet van het MBI. Kortheidshalve wil 
ik naar die voortgangsrapportage verwijzen. 
 
Vraag 30:  
Waarom zou de minister niet overgaan tot het op detailniveau publiek toegankelijk maken van alle 
realisatiecijfers uit het Financieel Beeld Zorg (FBZ)? 
 
Antwoord 30:  
Ik zie geen reden om niet over te gaan op het publiek toegankelijk maken van de realisatiecijfers 
uit het Financieel Beeld Zorg. Ik ben dan ook voornemens om dit zo spoedig mogelijk te realiseren. 
Ik hecht eraan dat de open data aansluiten bij het meest recente Financieel Beeld Zorg en dat de 
gegevens op een begrijpelijke wijze worden gepresenteerd. Ook moet de aansluiting met de reeds 
door het Zorginstituut Nederland gepubliceerde gegevens op www.zorgcijfersdatabank.nl duidelijk 
zijn. Omdat het doel van de open data is om meer inzicht te verschaffen in de realisaties van de 
zorguitgaven en om te voorkomen dat verwarring ontstaat door bijvoorbeeld definitieverschillen of 
verschillen in prijspeil of peildata met andere beschikbare data wil ik eerst met het Zorginstituut 
Nederland en de NZa in overleg op welke wijze en op welke plek deze data het beste kunnen 
worden gepubliceerd. Overigens is in de afgelopen jaren al veel meer detailinformatie openbaar 
gemaakt. Zo zijn in het Financieel Beeld Zorg in het jaarverslag over 2014 de meest actuele 
realisatiecijfers over de jaren 2012-2014 per deelsector opgenomen in de verdiepingsbijlage.   
 
Vraag 31:  
Wanneer neemt de minister een beslissing over het al dan niet publiek toegankelijk maken van de 
realisatiecijfers van het FBZ? 
 
Antwoord 31:  
Zie het antwoord op vraag 30. 
 
Vraag 32:  
Deelt de minister het oordeel van de Algemene Rekenkamer dat het pas na 3 jaar beslissen over 
het, al dan niet, inzetten van het MBI, leidt tot langdurige onzekerheid in de bedrijfsvoering van 
ziekenhuizen? 
 
Antwoord 32: 
Te lange onzekerheid over het al dan niet inzetten van het mbi is niet wenselijk. Het is dan ook 
mijn streven om de beslissing hieromtrent zo snel mogelijk te nemen. Hierbij moet worden 
aangetekend dat de besluitvorming over het mbi zorgvuldig dient te gebeuren. Op de eerste plaats 
dienen de cijfers voldoende zeker te zijn: met de DBC’s zoals die tot en met 2014 bestonden zijn 
de cijfers pas 2 jaar na afloop van het betreffende jaar voldoende hard. Daarnaast is van belang
