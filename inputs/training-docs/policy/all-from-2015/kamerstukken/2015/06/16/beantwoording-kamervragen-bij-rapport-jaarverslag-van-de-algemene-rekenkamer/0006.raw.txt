Antwoord 15:  
Zie het antwoord op vraag 12. 
 
Vraag 16:  
Wat wil de minister doen om ervoor te zorgen dat bij de Nederlandse Zorgautoriteit (NZa) en 
zorgverzekeraars bekend wordt hoe groot het probleem is met de administratieve organisatie en 
interne controle van ziekenhuizen en welke gevolgen dit heeft voor de rechtmatige verantwoording 
van de Zorgverzekeringswet (Zvw)? 
 
Antwoord 16: 
Ik ben van mening dat het aan de Nederlandse Zorgautoriteit (NZa) in de rol van toezichthouder is 
om op dit punt verder onderzoek te doen als de NZa dit nodig acht, bovenop de 
(toezicht)onderzoeken die zij reeds uitvoert. De NZa heeft in eerdere rapportages al aandacht 
gevraagd voor de verbetering van de AO/IC. 
 
Ten aanzien van de rechtmatigheid van het Zorgverzekeringsfonds is het probleem reeds bekend 
bij partijen waaronder de NZa. Naar aanleiding van de aanpak en verantwoording jaarrekeningen 
medisch-specialistische zorg als ook de ggz vindt sinds eind 2014 onder regie van VWS regelmatig 
technisch overleg plaats met de NZa, Zorgverzekeraars Nederland (ZN), Zorginstituut Nederland 
(ZiNL), Auditdienst Rijk en de Nederlandse Beroepsorganisatie van Accountants (NBA). Genoemde 
partijen maken aanvullende afspraken met elkaar zodat de rechtmatigheid van de vaststelling van 
de risicoverevening (voor de jaren vanaf 2011) en de rechtmatigheid van de verantwoording van 
het zorgverzekeringsfonds door het ZiNL is geborgd. Om dit goed te regelen betekent dit dat de 
definitieve vaststelling risicoverevening 2011 naar verwachting een jaar later plaats vindt. De in 
2014 aangeleverde verantwoordingen over 2011 worden door de zorgverzekeraar nogmaals ter 
beoordeling aan de accountant voorgelegd en met een nieuwe accountantsverklaring aangeleverd 
aan de NZa. Hierna zal de NZa een review uitvoeren op deze aanlevering. Behalve de review van 
de NZa zullen er ook nog correcties van de NZa komen op de opbrengstverrekening 2011, in 
verband met de definitieve afwikkeling van het FB-budget voor de somatische instellingen die per 
2012 op prestatiebekostiging zijn overgegaan. Over de afwikkeling van het jaar 2012 zijn we met 
bovengenoemde partijen in overleg. Ook daar staat de borging van de rechtmatigheid bovenaan.  
 
Vraag 17:  
Wat is de minister voornemens te doen met de stelling van de Algemene Rekenkamer dat u 
transparant moet maken waar nog sprake is van onzekerheid en hierbij ook de consequenties 
openbaar te maken? 
 
Antwoord 17: 
Ik merk op dat de transitiebedragen zelf niet onzeker zijn: met haar brief van 5 maart 2015 heeft 
de NZa gerapporteerd over de definitief vastgestelde transitiebedragen. Slechts voor een beperkt 
aantal instellingen heeft de definitieve vaststelling nog niet plaatsgevonden. Wijzigingen in de 
transitiebedragen zullen daarom een beperkte invloed hebben op de totale hoogte. In het FBZ in de 
begroting 2016 en/of het jaarverslag 2015 zal hierop nader worden ingegaan. 
 
Wel zit er voor wat betreft het jaar 2012 onzekerheid in de onderliggende DBC-omzet (oud A-
segment) die ter dekking dient van het zogenaamde schaduwbudget. Dit punt is expliciet genoemd 
in de brief van 22 mei 2014 aan de Tweede Kamer over het plan van aanpak jaarrekeningen  
(TK 32 620, nr. 117). De onderliggende onzekerheid is daarna genoemd in de rapportage 
transitiebedragen van de NZa van 10 december 2014, die met de brief van 11 december 2014  
(TK 32 620, nr. 143) naar de Tweede Kamer is gestuurd. VWS zal vanaf de begroting 2016 de 
benoemde onderliggende onzekerheid bij de transitiebedragen en de consequenties daarvan 
benoemen. 
  
Vraag 18:  
Ziet de minister manieren om het calculerend gedrag wat de Algemene Rekenkamer constateert 
tegen te gaan? 
 
6
