Vraag 4:  
De samenleving verandert: mensen willen zelf meer regelen. Waaruit blijkt dat? Is 
hier ooit onderzoek naar gedaan? 
 
Antwoord 4:  
Individualisering van de maatschappij en de groeiende vraag om keuzevrijheid die 
daarvan het gevolg is, is een maatschappelijke trend die al enkele decennia bezig 
is. Bijvoorbeeld het Sociaal en Cultureel Planbureau (SCP) besteedt hier 
regelmatig aandacht aan, zoals in de publicaties “De meerkeuzemaatschappij” 
(2003), “Actuele maatschappelijke ontwikkelingen 2010” (2011) en “De sociale 
staat van Nederland 2013” (2014). Het Nivel gaat in de recente overzichtstudie 
“Ouderen van de toekomst” (2014) in op eigen regie en zelfredzaamheid van 
ouderen in relatie tot wonen, welzijn en zorg. Het aantal 80-plussers is de 
afgelopen 20 jaar verdubbeld. Het aantal ouderen in verzorgingshuizen is in 
dezelfde periode juist met een kwart gedaald. Ook los van het gevoerde beleid 
doet deze trend zich voor. 
 
Het beleid van de overheid speelt in op deze maatschappelijke trend door 
zelfmanagement in de zorg mogelijk te maken voor de mensen die dat willen. De 
introductie van specifieke instrumenten als het persoonsgebonden budget zijn 
bijvoorbeeld mede bedoeld om zelfmanagement te faciliteren.  
 
Daarnaast nemen ook de technische mogelijkheden om zelf meer te regelen in rap 
tempo toe. Met name chronisch zieken (hartpatiënten, COPD patiënten of mensen 
met diabetes) maken daar gebruik van. Dat geldt ook voor het gebruik van 
moderne communicatiemiddelen, zoals tablets, ter ondersteuning van de 
communicatie tussen zorgbehoevende ouderen en verpleegkundigen. Zonder dat 
er systematisch onderzoek is verricht, ondersteunt de rode lijn uit de verschillende 
verhalen van individuele gebruikers de stelling dat de samenleving verandert en 
dat mensen meer zelf willen regelen. Ook de groei van Parkinsonnet is een goed 
voorbeeld waaruit de toenemende vraag om eigen regie vanuit de patiënt spreekt. 
 
Vraag 5:  
De hervormingen hebben tot doel de kwaliteit van zorg en ondersteuning te 
verbeteren, de financiële houdbaarheid te vergroten, de zelfredzaamheid van 
mensen te versterken en het omzien naar elkaar te stimuleren. Welke van deze 
doelen zijn reeds bereikt en waaruit blijkt dit? Welke termijn is gesteld voor deze 
doelen? 
 
Antwoord 5:  
De wetgeving die noodzakelijk is voor de hervorming is op 1 januari 2015 van 
kracht geworden. De effecten daarvan worden nauwlettend gevolgd, zowel voor 
de korte termijn als de effecten op de wat langere termijn (de omslag die de 
doelstelling is van de hervorming). Op de korte termijn is sprake van een 
beheerste overgang naar de nieuwe situatie; de continuïteit van zorg lijkt niet in 
het geding te zijn geweest. Voor de wat langere termijn geldt dat het SCP de 
effecten monitort. Dit uit hoofde van de wettelijke evaluaties, zoals vervat in de 
Wmo, de Jeugdwet en de Wlz. 
 
Pagina 2 van 7
