Het Ministerie van VWS en het Ministerie van BZK zullen in de komende periode gezamenlijk bezien 
in hoeverre aan de opmerkingen van de Rekenkamer tegemoet kan worden gekomen.  
Onderzocht zal worden hoe de formulering van de brief aan de gemeenten, die een aanvraag voor 
2016 zullen indienen, in overeenstemming kan worden gebracht met de Financiële-
verhoudingswet. De HHT maatregel wordt niet anders vormgegeven. 
 
Vraag 10:  
Op welke manier is de minister voornemens om te achterhalen of de genoemde 277 miljoen euro 
alle onrechtmatige declaraties omvatten, of accepteert u de resterende onzekerheid en zo ja, hoe 
bent u van plan dit financieel op te vangen? 
 
Antwoord 10: 
Conform het plan van aanpak jaarrekeningen leveren alle instellingen de rapporten inzake het door 
hen uitgevoerde omzetonderzoek aan bij de NZa. Het is aan de NZa als toezichthouder om deze 
rapporten te beoordelen en te bepalen of wel of geen nader onderzoek nodig is. Op 29 mei 2015 
heeft de NZa haar analyse van de uitgevoerde omzetonderzoeken openbaar gemaakt. 
 
De NZa onderschrijft in haar rapport dat alle partijen hun taken en verantwoordelijkheden serieus 
hebben opgepakt. Het bedrag dat per saldo uit de betreffende onderzoeken naar voren is gekomen 
is aanzienlijk: meer dan totaal € 277 miljoen is ten onrechte in rekening gebracht door de 
ziekenhuizen en door de zorgverzekeraars vergoed. Of daarmee alle onrechtmatige declaraties uit 
2012 en 2013 daadwerkelijk naar boven zijn gekomen blijft onduidelijk, concludeert de NZa. Uit 
het onderzoek van de toezichthouder zijn immers punten naar boven gekomen die verbetering 
behoeven. Het gaat dan bijvoorbeeld om de rol van de accountant en de wijze waarop ziekenhuizen 
bepaalde correcties uitvoeren. In enkele gevallen, zo blijkt uit het rapport, waren de bevindingen 
voor de NZa aanleiding om contact op te nemen met een individueel ziekenhuis. De toezichthouder 
heeft mij aangegeven dat ze ervan uit gaat dat de aanbevelingen in het rapport door de 
ziekenhuizen en zorgverzekeraars worden opgevolgd en zal dit ook monitoren. 
 
Vraag 11:  
In hoeverre trekt de minister lessen uit de problemen rondom DBC's, zoals geadviseerd door de 
Algemene Rekenkamer? 
 
Antwoord 11:  
De Algemene Rekenkamer wijst in haar rapport op de problemen rondom het vaststellen van de 
rechtmatigheid van de DBC-omzet. Dit had te maken met de transitie van financieringen van DBC’s 
naar financiering van DOT’s. Deze problemen hadden zoals bekend gevolgen voor het vaststellen 
van de jaarrekeningen. Voor 2012 en 2013 is daarom een intensief herstelprogramma 
doorgevoerd. Dit programma had een brede en integrale opzet, met een groter bereik dan mogelijk 
zou zijn via de reguliere controles en toezichtsonderzoeken. Uit het programma zijn door alle 
partijen, ook door VWS, lessen getrokken. Met veldpartijen is afgesproken dat de verantwoording 
voor 2014 en verder via het reguliere verantwoordingstraject zal plaatsvinden, waarbij de geleerde 
lessen uit het jaarrekeningentraject 2012-2013 hun plaats vinden in deze reguliere 
verantwoordingstrajecten. VWS blijft met partijen inzetten op het verduidelijken, verbeteren en 
waar mogelijk versimpelen van de bekostigingssystematiek in de medisch-specialistische zorg, en 
op het verbeteren en versnellen van het declaratieproces. Daarbij houdt VWS nadrukkelijk 
aandacht voor het belang van rust en stabiliteit in de bekostiging. De Rekenkamer vraagt verder 
aandacht voor het ontwikkelen van normen voor gepast gebruik. In dat verband wijst de regering 
op de kwaliteits- en doelmatigheidsagenda, die in het kader van het Hoofdlijnenakkoord MSZ is 
opgesteld. Die agenda bestaat uit drie pijlers: gepast gebruik, transparantie en de juiste zorg op de 
juiste plaats.  
 
Vraag 12: 
Hoe kan het dat de Algemene Rekenkamer en de minister blijkbaar verschillende signalen hebben 
gekregen over de dreiging dat de verantwoording over 2014 en 2015 met dezelfde problemen 
omgeven zal zijn als in 2012 en 2013? Is dit rapport van de Algemene Rekenkamer op zichzelf niet 
al een signaal m.b.t. deze problemen?
