Vraag 146:  
Hoeveel projecten die gehonoreerd zijn onder het Deltaplan Dementie zijn gericht 
op het aanpassen van de leef- en woonomgeving voor licht-dementerenden?  
 
Antwoord 146:  
Binnen het onderzoeksprogramma Memorabel zijn tot nu toe vijf projecten 
gehonoreerd die direct gericht zijn op het aanpassen van leef- en woonomgeving 
voor mensen met beginnende dementie. Daarnaast is in het kader van het EU 
Joint Programme on Neurodegenerative Diseases Research (JPND) het aandeel 
van Nederlandse onderzoekers in vier projecten rond dit onderwerp gehonoreerd 
met middelen uit het Deltaplan Dementie. 
 
Vraag 147:  
Welke concrete doelstellingen rondom toegankelijkheid en participatie stelt de 
regering bij het ratificeren van het VN Verdrag Handicap? 
 
Antwoord 147:  
De tekst van het VN-verdrag en het daarin vastgelegde streefbeeld vormt het 
richtinggevend kader voor de regering. Het Verdrag heeft een programmatisch 
karakter en geeft ruimte om geleidelijk naar dit streefbeeld toe te groeien. 
 
Toegankelijkheid is een basisvoorwaarde voor een inclusieve samenleving en voor 
participatie van mensen aan de samenleving. Zo resulteert een goede 
toegankelijkheid in de mogelijkheid om meer eigen regie te kunnen houden en in 
het langer zelfstandig kunnen blijven wonen in de eigen vertrouwde omgeving, al 
dan niet met hulp van het eigen sociale netwerk.  
 
Vraag 148:  
Wanneer ontvangt de Tweede Kamer het plan van aanpak met betrekking tot de 
ratificatie van het VN-verdrag inzake mensen met een beperking? 
 
Antwoord 148:  
Conform de toezegging van de Minister-president in het Verantwoordingsdebat 
van 26 mei 2015, is het plan van aanpak voor de implementatie van het VN-
verdrag inzake de rechten van personen met een handicap op 12 juni 2015 aan 
uw Kamer gestuurd. 
 
Vraag 149:  
Waaruit bestaat de onderbesteding aan zorg en dwang, terwijl het aantal 
dwangtoepassingen in de zorg (met name ggz) niet daalt? 
 
Antwoord 149:  
Het beschikbare bedrag voor het programma Zorg en dwang, ter voorbereiding op 
de wet Zorg en dwang (Wzd) die bij de Eerste Kamer ter behandeling ligt, is in de 
begroting volledig opgenomen in artikel 3 onder het Instrument Opdrachten. Er 
staat een bedrag van € 1,5 miljoen vermeld. € 171.000 van dit bedrag is besteed 
aan opdrachten. Het grootste deel van deze middelen (€ 1,1 miljoen) is echter in 
de vorm van subsidies verleend en valt daardoor onder het instrument Subsidies  
Daarmee is in totaal een kleine € 1,3 miljoen besteed aan zowel subsidies als 
opdrachten ten behoeve van de voorbereidingen op de implementatie van de Wzd 
in 2014. De Wzd richt zich op cliënten met een psychogeriatrische aandoening en 
cliënten met een verstandelijke beperking. De Wzd richt zich dus niet op de 
gedwongen zorg in de GGZ. 
 
Pagina 48 van 72
