Vraag 91:  
Waarop is de verwachting gebaseerd dat de zorguitgaven van 2014 op 2015 
ongeveer gelijk zullen blijven? Wat is de hardheid van de onderliggende cijfers van 
deze verwachting? 
 
Antwoord 91:  
Ten tijde van het opstellen van de VWS-begroting 2015 was de inschatting op 
basis van de toen beschikbare cijfers dat de BKZ-uitgaven van 2014 op 2015 
nauwelijks zouden groeien (zie hiervoor tabel 2 van het Financieel Beeld Zorg op 
e
pagina 144 van die begroting). Inmiddels wordt in de 1 suppletoire wet 2015 een 
onderschrijding geraamd van het BKZ met € 0,3 miljard. Op basis hiervan wordt 
dit jaar geen substantiële groei van de zorguitgaven verwacht. Omdat voor het 
jaar 2015 nog geen realisatiecijfers beschikbaar zijn is deze raming met de nodige 
onzekerheden omgeven.  
 
Vraag 92:  
Hoe kan het dat er voor de huisartsenzorg in 2014 -0,9% gerealiseerd is, terwijl 
huisartsen 2,5% mochten groeien? Betekent dit dat substitutie en zorg dichtbij 
huis onvoldoende van de grond komt? 
 
Antwoord 92:  
In het kader van zorg dichtbij huis en het realiseren van substitutie is versterking 
van de eerste lijn, en van de huisartsenzorg specifiek, van belang. Daarom is in 
het akkoord Eerste Lijn 2,5% groeiruimte met de sector afgesproken. Deze 
groeiruimte biedt verzekeraars en huisartsen mogelijkheden om substitutie en 
zorg dichtbij huis vorm te geven. Deze groeiruimte is voor de jaren 2014 tot en 
met 2017 toegevoegd aan het kader.  
 
In de uitgaven zien we dat de sector aan het groeien is en dat de groeiruimte, zij 
het niet volledig, gebruikt wordt. Ten opzichte van 2013 zien we in 2014 een 
toename in de uitgaven van € 170 miljoen (waarvan € 69 miljoen de nominale 
bijstellingen 2014 betreft). De sector is daarmee met € 101 miljoen gegroeid.  
In figuur 2 op pagina 180 is gemeld dat er op de sectoren huisartsen en 
multidisciplinaire zorg sprake is van een onderschrijding van per saldo -0,9% (NB: 
Dit is het saldo van een onderschrijding van € 43 miljoen in de uitgaven voor 
huisartsenzorg en een overschrijding van € 17 miljoen bij de multidisciplinaire 
zorg). De onderschrijding bij de huisartsen betreft geen achteruitgang in uitgaven, 
maar slechts de niet ingevulde groeiruimte.   
 
Om in beeld te brengen of substitutie en zorg dichtbij huis tot stand komen is met 
veldpartijen afgesproken dat er een substitutiemonitor wordt ingesteld. Daarvan 
heeft u op 9 april 2015 de eerste rapportage ontvangen (TK 33654, nr. 14). In de 
rapportage zien we dat substitutie voorzichtig op gang aan het komen is. De 
verwachting is dat in de loop van 2015 een compleet beeld hierover te geven is. 
 
Vraag 93: 
Wat is de oorzaak van de afname van de vraag naar zorg in natura (218 miljoen)? 
 
Antwoord 93: 
Voor het jaar 2014 is er – ten opzichte van de ontwerpbegroting 2014 - sprake 
van een onderschrijding van de geraamde uitgaven aan zorg in natura van  
€ 218 miljoen. Er is hiermee geen sprake van een afname van (de uitgaven aan) 
zorg in natura, maar van een minder grote stijging dan eerder geraamd. Tabel 20 
uit het jaarverslag laat zien dat de uitgaven aan zorg in natura per saldo zijn 
gestegen met € 675 miljoen van € 24,2 miljard naar € 24,9 miljard. 
Pagina 30 van 72
