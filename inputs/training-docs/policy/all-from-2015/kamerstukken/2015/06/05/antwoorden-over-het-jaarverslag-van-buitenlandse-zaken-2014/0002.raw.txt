Antwoord 4
Sinds de aanvang van het Nederlands lidmaatschap in 2015 heeft één sessie van de
Mensenrechtenraad plaatsgevonden op 2-27 maart 2015. Tijdens deze sessie heeft Nederland zich
actief ingezet in de onderhandelingen over de resoluties over de mensenrechtensituatie in o.a. Syrië,
Iran, Noord-Korea en Birma. Dit heeft geleid tot de verlenging van de mandaten voor de special
rapporteurs voor Iran, Noord-Korea en Birma en de Commission of Inquiry voor Syrië. Zij zullen de
mensenrechtensituatie in deze landen in kaart brengen en daarover rapporteren. Ook heeft Nederland
zich actief ingezet in de onderhandelingen over de resolutie over privacy. Er is een nieuw mandaat
ingesteld voor een special rapporteur die zich zal richten op het recht op privacy in relatie tot het
gebruik van internet, surveillance en de vrijheid van meningsuiting. Nederland heeft speciale aandacht
gevraagd voor het belang van mediavrijheid en de bescherming van journalisten bij de opening van de
door Nederland georganiseerde tentoonstelling van World Press Photo in de Mensenrechtenraad, en
voor de veiligheid van mensenrechtenverdedigers in een door Nederland georganiseerde bijeenkomst
over het project Shelter City.
Vraag 5
Kunt u uitweiden over de voortgang van de Nederlandse campagne om één van de twee vrijkomende
niet-permanente zetels in de VN-Veiligheidsraad te bemachtigen?
Antwoord 5
Zoals bekend zet het Koninkrijk in op een niet-permanente zetel in de VN Veiligheidsraad (VNVR) voor
de periode 2017-18. Het Koninkrijk concurreert voor de twee zetels voor de Westerse Groep (WEOG)
met Zweden en Italië. Tot aan de verkiezingsdag in juni 2016 ligt de race open en is geen land van
een plek verzekerd. Nu de campagne het laatste jaar in gaat heeft de Rijksministerraad van 24 april
2015 inzet voor de campagne herbevestigd en besloten tot gerichte wereldwijde inzet van de MP, de
Minister van Buitenlandse Zaken, de MPs van de Caribische landen van het Koninkrijk en overige
ministers.
Om verkozen te worden is de stem van minimaal twee-derde van de 193 leden van de Algemene
Vergadering van de VN nodig. Omdat de stemming geheim is, zal het onbekend blijven welke landen
op Nederland stemmen. Daarom is onverminderde inzet op alle niveaus essentieel.
Vraag 6
Welke initiatieven ter versterking van de rol van vrouwen in het toekomstige bestuur van Syrië steunt
Nederland? Welke concrete resultaten zijn tot nu toe geboekt op dit terrein?
Antwoord 6
Het kabinet ondersteunt verschillende initiatieven om de positie van vrouwen in het politieke proces in
Syrië te versterken. Het uitgangspunt is dat een belangrijke rol voor vrouwen in een toekomstig
bestuur van Syrië noodzakelijk is voor het opbouwen van een daadwerkelijke inclusieve samenleving.
Hiertoe steunt het kabinet o.a. het Syrian Women’s Initiative for Peace and Democracy, een groep
Syrische vrouwen die allerlei maatschappelijke lagen en organisaties vertegenwoordigen. Deze groep
is met steun van Nederland actief betrokken bij het VN-geleide vredesproces dat zich richt op een
politieke oplossing voor het conflict. Het kabinet blijft daarnaast voortdurend bij de VN aandacht
vragen voor de rol van vrouwen. Zo is tijdens de Algemene Vergadering van de VN in 2014 een side
event georganiseerd door de Nederlandse vertegenwoordiging in New York over de positie van
Syrische vrouwen. Daarbij was de genoemde groep van Syrische vrouwen, evenals de Speciaal VN
Gezant voor Syrië Staffan de Mistura aanwezig. Tevens heeft het kabinet in 2014 en begin 2015 een
project gesteund dat de positie van vrouwen op lokaal niveau stimuleert. Verder steunt het kabinet
Syrische vrouwenorganisaties via het programma Women on the Frontline en via projecten onder
NAP1325, vooral in de vorm van versterking van de organisatorische capaciteiten van deze
