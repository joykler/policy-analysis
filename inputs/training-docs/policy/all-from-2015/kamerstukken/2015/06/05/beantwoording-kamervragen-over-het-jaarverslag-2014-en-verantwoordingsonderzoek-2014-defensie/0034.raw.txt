8 
 
 
Welke prioriteitstelling gaat u aanbrengen naar aanleiding van het advies 
van de AR?  
 
 
Defensie werkt langs verschillende lijnen aan de verbetering en verandering van 
de interne bedrijfsvoering. Waar verbeteringen in de bedrijfsvoering onafhankelijk 
van elkaar en op verschillende plekken in de organisatie kunnen worden 
uitgevoerd, gebeurt dat. Het is echter niet altijd mogelijk om te voorspellen waar 
knelpunten zullen optreden. Soms zijn aan veranderingen ook financiële 
opbrengsten gekoppeld, hetgeen de mogelijkheden om een verandering wat meer 
te doseren, beperkt. Als knelpunten optreden geldt de volgende, in de begroting 
2015 opgenomen, prioritering: IT, ERP, financiële duurzaamheid, 
verwervingsketen (van behoeftestelling tot en met overeenkomst), technisch 
personeel, reservedelen, financieel beheer en vastgoed. Ik heb echter oog voor 
het oordeel van de Algemene Rekenkamer dat Defensie ‘teveel tegelijkertijd wil’. 
Ik zal daarom bekijken of het mogelijk en noodzakelijk is om de verbetertrajecten 
nog beter op elkaar af te stemmen en voor de begroting van 2016, in 
overeenstemming met de aanbeveling van de AR, een meer gedoseerde aanpak 
uit te werken.  
 
9 
Kunt u aangeven waar aanvullende middelen nodig zijn om bestaande 
ambities waar te maken, dan wel aangeven welke bestaande ambities 
neerwaarts worden bijgesteld? 
 
De krijgsmacht kan voldoen aan het ambitieniveau zoals gesteld in de nota In het 
belang van Nederland. Zoals bekend, gelden daarbij wel beperkingen die hun 
weerslag hebben op het vermogen van de krijgsmacht om meerdere operaties 
gelijktijdig uit te voeren. Daarnaast staat het voorzettingsvermogen en de 
geoefendheid van de krijgsmacht onder druk. De beperkingen die in 2014 aan de 
orde waren, zijn beschreven in bijlage 8 bij het Jaarverslag. 
 
Hoeveel geld nodig is om alle beperkingen op te heffen, hangt af van de vraag 
welke beperkingen acceptabel worden geacht op grond van de inschatting van de 
veranderde veiligheidssituatie en de eisen die aan de krijgsmacht worden gesteld. 
Zie hiervoor het antwoord op vraag 1 van de vragen over het jaarverslag. 
 
10 
Op welke wijze gaat u in de toekomst een realistische begroting 
opstellen langs de lijnen die de AR voorstelt? 
 
In het kader van financiële duurzaamheid zijn reeds stappen gezet om in de 
toekomst realistischer te plannen en, via de systematiek van Life Cycle Costing, 
meer inzicht te krijgen in de kosten van wapensystemen. Naar aanleiding van de 
opmerking van de Algemene Rekenkamer over het aanpassen van investeringen 
in het laatste deel van de planperiode op basis van een ingeschatte stijging van 
het prijspeil, heb ik reeds besloten het volledige Defensie investeringsplan te 
indexeren. Dit geldt ook voor de plannen waarover de besluitvorming nog niet is 
afgerond (conceptplannen). Met dit besluit is financiële duurzaamheid nog beter 
geborgd in de indexeringssystematiek. 
 
 Pagina 34 van 49
