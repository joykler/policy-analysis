Verlenging EUBAM Rafah en EUPOL COPPS
Het kabinet maakt van de gelegenheid gebruik de Kamer te informeren dat de Nederlandse bijdragen
aan EUBAM Rafah en EUPOL COPPS tot 1 juli 2016 worden verlengd. EUBAM Rafah is gericht op
grensbeheer van de grensovergang bij Rafah, tussen Gaza en Egypte. Sinds juni 2007 is deze missie
opgeschort. In geval van een besluit tot reactivering zijn drie militairen van de Koninklijke
Marechaussee binnen 90 dagen inzetbaar. EUPOL COPPS is gericht op versterking van de gehele keten
van rechtsstaatontwikkeling in de Palestijnse gebieden, waar Nederland momenteel met vier civiele
experts aan bijdraagt.
EU-CELAC top
Het kabinet maakt tevens van de gelegenheid gebruik de Kamer te informeren over de EU-CELAC top.
Op 10 en 11 juni jl. namen de minister-president en de minister van Buitenlandse Zaken deel aan de
top tussen de EU en de Gemeenschap van Latijns-Amerikaanse en Caribische Staten (CELAC) in
Brussel. Op 9 juni jl. vond tevens een voorbereidende ministeriële bijeenkomst plaats. De EU-inzet
voor de top was voorbereid in de Raad Buitenlandse Zaken van 20 april jl. op basis van een
strategische bespreking over de EU-relaties met Latijns-Amerika en het Caribisch gebied (zie voor
geannoteerde agenda en verslag van deze RBZ de Kamerstukken 21 501-02, nrs. 1483 en 1496).
De tweejaarlijkse top stond ditmaal in het teken van de modernisering van de betrekkingen tussen
beide regio’s en de intensivering van de samenwerking op mondiale thema’s. Aan beide zijden van de
Atlantische Oceaan bleek een hoge mate van overeenstemming te bestaan over de gezamenlijke
prioriteiten op het vlak van internationale samenwerking: armoedebestrijding en duurzame
ontwikkeling, veiligheid en stabiliteit, drugsbestrijding, non-proliferatie en klimaatbeleid. Over en weer
werd het commitment uitgesproken om de aanstaande internationale conferenties over klimaatbeleid
(COP21) en drugshandelbestrijding (UNGASS) tot een succes te maken met bindende afspraken als
resultaat. Ook voor Nederland zijn dit belangrijke ambities waarvan de realisatie gebaat is bij een
constructieve en strategische samenwerking met de CELAC-landen.
De aankondiging dat Cuba en de Verenigde Staten van plan zijn de diplomatieke betrekkingen te
hervatten, werd door de aanwezigen verwelkomd. Deze ontwikkeling biedt een momentum dat
uiteindelijk, stap voor stap, zou moeten resulteren in beëindiging van het Amerikaanse embargo tegen
Cuba. Nederland sprak steun uit aan Hoge Vertegenwoordiger Mogherini voor de politieke dialoog,
over onder meer mensenrechten, die de EU en Cuba voornemens zijn met elkaar te voeren.
In de interventies tijdens de top heeft Nederland het trans-Atlantische karakter van het Koninkrijk der
Nederlanden benadrukt en de gelijkgezindheid tussen de EU en CELAC geprezen over belangrijke
waarden als democratie, mensenrechten en internationaal recht. Naast de historische en culturele
banden zijn ook de economische en handelsbetrekkingen tussen beide continenten sterk ontwikkeld:
de EU is de grootste investeerder in de Latijns-Amerikaanse en Caribische regio en de op een na
grootste handelspartner. Nederland vervult in deze handelsbetrekkingen met zijn haven in Rotterdam
en luchthaven Schiphol een cruciale rol. De vrijhandelsakkoorden met Colombia en Peru hebben de
intercontinentale handel opgestuwd en tot meer economische groei, banen en welvaart geleid. Een
vrijhandelsakkoord met de Mercosur-landen (Argentinië, Brazilië, Paraguay, Uruguay en Venezuela)
zal naar verwachting datzelfde effect sorteren. In dit kader benadrukte Nederland het belang van
spoedige voortgang in de onderhandelingen over dit handelsakkoord.
De top werd afgesloten met de aanname van een politieke verklaring en een actieplan die de ambities
en prioriteiten voor een strategisch partnerschap tussen EU en CELAC uiteenzetten. De ministers van
Buitenlandse Zaken werden door de regeringsleiders gemandateerd om deze gezamenlijke
doelstellingen nader vorm te geven. Zij zullen volgend jaar hiertoe bijeenkomen, ook ter voorbereiding
op de volgende top in 2017.
En marge van de top hebben verscheidene bilaterale ontmoetingen plaatsgevonden met leiders uit de
regio, mede in het kader van de kandidatuur van het Koninkrijk voor een zetel in de VN
Veiligheidsraad.
