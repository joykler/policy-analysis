Als goede voorbeelden van samenwerking werden Syrië en Libië genoemd; EU steun voor VN-
gezanten De Mistura en León is van groot belang gebleken ter ondersteuning van hun politieke
onderhandelingen. Tevens gaf de SGVN een update over de vredesonderhandelingen in Jemen en
kwam het vredesakkoord van 20 juni jl. in Mali aan bod.
Nederland gaf aan het vredesakkoord in Mali te verwelkomen, maar dat er nog veel werk verzet moet
worden voordat sprake kan zijn van duurzame vrede. De internationale gemeenschap, waaronder de
VN, EU en MINUSMA, heeft de taak om de Malinese partijen aan te sporen hun beloften gestand te
doen. Zij zijn tevens belangrijke partners voor de uitvoering en monitoring van het akkoord.
De Raad stond voorts stil bij de post-2015 agenda, de Klimaatconferentie in Parijs en de conferentie in
Addis Abeba over 'Financing for Development'. Er werd verder gesproken met de SGVN over het
recent gepubliceerde rapport van het ‘High Level Panel on Peace Operations’. Nederland gaf hierbij
aan dat het bereid is samen te werken met de VN om de aanbevelingen van het rapport uit te voeren
met als doel op een efficiëntere manier bedreigingen van internationale vrede en veiligheid tegen te
gaan. Ook vroeg Nederland aandacht voor samenwerking tussen de VN en EU om het internationaal
strafhof te versterken en te voorkomen dat het tribunaal wordt ondermijnd.
Tot slot kwam migratie aan de orde, mede in het kader van de lancering van de EU-missie EUNAVFOR
MED en het belang dat EU lidstaten hechten aan een adequaat volkenrechtelijk mandaat voor
volledige inzet van deze missie. Ook de voortzetting en versterking van de samenwerking tussen de
EU en VN op het gebied van het aanpakken van oorzaken voor migratie en de humanitaire gevolgen
van de grote vluchtelingenstromen werd van groot belang geacht.
Energiediplomatie
De Raad heeft, in aanwezigheid van Vice-Voorzitter/Eurocommissaris voor de Energie Unie Sefčovič en 
mede op initiatief van Nederland, het EU Actieplan Energiediplomatie besproken en daarmee het
gezamenlijke belang van effectieve energiediplomatie onderstreept. De betekenis van energie in
internationale relaties wordt groter, mede in het licht van de veranderende geopolitieke verhoudingen
in de wereld en de instabiliteit in de ring rond de EU, waar een substantieel deel van de gas- en
oliereserves zich bevindt. De Raad bevestigde dat buitenlandbeleid en energiebeleid nauw aan elkaar
verwant zijn: de interne vraag naar energie moet deels worden beantwoord door het versterken van
de externe relaties met nieuwe en bestaande leveranciers.
Het EU Actieplan, opgesteld door de Europese Commissie, ondersteunt de doelstellingen van de
Energie Unie, die tot doel heeft de energievoorzieningszekerheid voor de EU te vergroten, CO –
2
uitstoot te verkleinen en wereldleider in technologie en productie van hernieuwbare energie te worden.
De crisis in Oekraïne toont de noodzaak aan om te blijven werken aan nieuwe partnerschappen met
energieleveranciers. Meerdere ministers gaven aan te hechten aan een blijvende rol voor Oekraïne in
de toeleverantieketen van gas naar de EU. De Raad bevestigde het belang van de dialoog met
strategische partners buiten de EU, zoals Noorwegen en de VS, maar ook in de Mediterrane regio.
Tenslotte werd de dimensie van de interne markt onderstreept, gegeven het feit dat de EU als blok de
grootste importmarkt ter wereld is.
Zoals ik in het plenair debat over Rusland en Oekraïne op 25 juni jl. heb toegezegd naar aanleiding
van een vraag van het lid Servaes, informeer ik uw Kamer hierbij over de Nederlandse inspanningen
gericht op diversificatie en het vergroten van de onafhankelijkheid van Rusland in EU- en bilateraal
verband. Nederland heeft in de Raad de wens geuit tot een solide Actieplan en een sterke Europese
Energie Unie te komen. Voor Nederland staan daarbij volgende elementen centraal:
voorzieningszekerheid, het belang van diversificatie van aanvoerroutes en leveranciers (niet
afhankelijk zijn van Russisch gas), energie efficiency en de transitie naar duurzame
energievoorziening. Het kabinet ondersteunt het EU beleid van diversificatie door de capaciteit van
nieuwe en bestaande leveranciers te ontwikkelen om gas te winnen en te exporteren. Zo helpt
Nederland Algerije bij het vergroten van productie van hernieuwbare energie voor de binnenlandse
vraag, zodat er meer gas voor export naar Europa is. In Turkije, vanaf 2019-2020 transitland voor
Azerbeidzjaans gas naar Europa, zal worden gekeken naar mogelijkheden om de toevoer naar Europa
te optimaliseren. In Oost-Afrika (Tanzania en Mozambique) helpt Nederland bij het opzetten van een
gassector, zodat de nieuwe off-shore gasvoorraden in Oost-Afrika op termijn als LNG naar Europa
kunnen.
