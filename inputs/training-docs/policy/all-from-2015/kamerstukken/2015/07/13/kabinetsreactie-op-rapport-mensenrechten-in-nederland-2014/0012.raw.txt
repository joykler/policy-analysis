22. Bevorder de bewustwording van (aankomend) docenten en schoolleiders van de 
problemen waar LHBTI-jongeren mee te maken hebben en stel hen in staat de 
acceptatie van LHBTI-jongeren te bevorderen. Zorg ervoor dat zij dat doen vanuit 
het perspectief van de mensenrechten. 
Sinds december 2012 zijn scholen in het primair, speciaal en voortgezet onderwijs verplicht om 
aandacht te besteden aan het kerndoelonderdeel rond het thema ‘seksualiteit en seksuele 
diversiteit’. De gedachte achter de aanpassing is dat aandacht in het onderwijs voor seksualiteit en 
seksuele diversiteit van groot belang is voor seksuele weerbaarheid, een veilig schoolklimaat, 
tolerantie en respect voor homoseksualiteit. Deze gedachte past ook in het licht van het 
karakteristiek behorende bij het leergebied ‘mens en maatschappij’, waartoe het aangepaste 
kerndoelonderdeel behoort.  
In dit leergebied staat de persoonlijke betrokkenheid van leerlingen centraal: bij zichzelf en bij 
ontwikkelingen in de wereld, in het verleden en in de maatschappij om hem heen. Leerlingen 
moeten immers in de toekomst standpunten bepalen en beslissingen nemen over zaken van 
persoonlijk en van algemeen belang. De leerlingen bekijken dit vanuit het gezichtspunt van de 
burger als producent en consument, en als deelnemer aan de ‘civil society’. Ze leren om binnen 
democratische kaders de overeenkomsten en verschillen tussen mensen te waarderen en te 
respecteren, en dat te uiten in betrokkenheid op zichzelf, elkaar en de omgeving. 
Om zittende en aankomende docenten in het primair, speciaal en voortgezet onderwijs hiervoor 
onder andere bewuster en handelingsbekwaam te maken heeft het ministerie van OCW op 16 april 
jl. een onderwijsconferentie sociale veiligheid georganiseerd. Het doel van de conferentie was 
leraren te ondersteunen in hun pedagogische, didactische en signalerende rol. Daarnaast is met 
elkaar verkend wat er nodig is voor een veilig schoolklimaat en hoe respectvolle omgang bevorderd 
kan worden. In verschillende workshops hebben docenten in het basis- en voortgezet onderwijs, 
schoolleiders en lerarenopleidingen onder andere gewerkt aan omgaan met heftige emoties en 
agressie in de klas, veiligheid en seksualiteit, seksuele weerbaarheid, seksuele vorming in een 
multiculturele klas, de WE CAN Young campagne, en het omgaan met incidenten en respectvol 
gedrag. Op de conferentie is ook het leerplanvoorstel van Stichting Leerplanontwikkeling (SLO) 
‘seksualiteit en seksuele diversiteit’ gepresenteerd dat docenten, scholen en uitgevers een 
handreiking biedt bij het geven van invulling aan seksualiteit en seksuele diversiteit in de lessen en 
in het schoolbeleid. 
In de lerarenopleidingen moet er ook aandacht zijn voor sociale veiligheid en het leren omgaan met 
pesten, seksualiteit en seksuele diversiteit. Met steun van het ministerie van OCW zijn de 
opleidingen samen met Stichting School en Veiligheid een verbetertraject begonnen. Dit levert op: 
(1) een richtlijn voor de operationalisering van het thema sociale veiligheid en (2) een digitale 
kennisbank waarin inzicht wordt gegeven in methodes, goede voorbeelden en wetenschappelijke 
inzichten. Deze kunnen de opleidingen gebruiken in het aanpassen van hun curriculum. 
 
23. Onderzoek de specifieke problemen van kinderen met een intersekse-conditie in 
het licht van hun mensenrechten. 
Het kinderrechtenrapport over kinderrechten van lesbische, homoseksuele, biseksuele, transgender 
kinderen en kinderen met een intersekse conditie heeft de staatssecretaris van VWS op 18 februari 
jl. in ontvangst genomen. Het kabinet vindt het positief dat het COC (de Nederlandse vereniging 
tot integratie van homoseksualiteit) aandacht vraagt voor deze specifieke groep kinderen die het 
vaak lastig heeft. In vervolg op de aanbevelingen uit dit rapport, heeft het ministerie van VWS het 
Nederland Jeugdinstituut en Movisie de opdracht gegeven voor het onderzoek ‘Jong en Anders, 
Onderzoek naar aandacht voor lesbische, homo- en bi-jongeren, transgenderjongeren en jongeren 
met een intersekse conditie (LHBTi) in jeugdwelzijn, jeugdzorg en jeugd (L)VB’. Uit dit onderzoek 
blijkt dat de ondervraagde professionals weinig bekend zijn met interseksecondities. 
  
11
