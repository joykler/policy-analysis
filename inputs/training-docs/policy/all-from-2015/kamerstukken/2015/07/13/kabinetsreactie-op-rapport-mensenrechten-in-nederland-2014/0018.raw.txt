Wanneer een cliënt zich meldt bij de gemeente met een ondersteuningsbehoefte, zal de gemeente 
een zorgvuldig onderzoek moeten uitvoeren naar onder andere de behoeften en 
persoonskenmerken van de betreffende cliënt. Daarna moet achtereenvolgens worden onderzocht 
wat de mogelijkheden zijn om de zelfredzaamheid te verbeteren, maatschappelijk te participeren of 
te voorzien in een adequate vorm van wonen of opvang door inzet van eigen kracht, inzet van 
gebruikelijke hulp door het sociale netwerk van de betrokkene, inzet van mantelzorg, inzet van 
algemene voorzieningen of maatschappelijk nuttige activiteiten. Wanneer een cliënt het vervolgens 
niet eens is met de beslissing van een gemeente kan hij daartegen in bezwaar en beroep gaan.  
Door in de Wmo 2015 al deze uitdrukkelijke eisen op te nemen ten behoeve van het bieden van 
voorzieningen, de eerbiediging van iemands persoonlijke kenmerken en behoeften en de 
rechtsbescherming van de betreffende persoon, wordt tegemoet gekomen aan de eisen die 
hieromtrent worden gesteld in de diverse mensenrechtenverdragen.  
 
35. Vergroot de bewustwording onder scholen over de verplichtingen in de Wet 
passend onderwijs en de Wgbh/cz. Breng de oordelen van de 
Geschillencommissie passend onderwijs en het College onder hun aandacht. 
Scholen laten leerlingen met een beperking of een chronische ziekte vaak niet toe op basis van 
vooroordelen over hun mogelijkheden een opleiding te volgen en hun kansen op de arbeidsmarkt. 
Dat kan discriminerend zijn. Meer voorlichting over de verplichtingen op grond van de Wgbh/cz is 
nodig, evenals het trainen van professionals in het omgaan met mensen met een beperking. 
Recente maatregelen, zoals een langere termijn voor de intake voor mbo-studenten, kunnen 
helpen, maar die gelden nog niet voor alle mbo-niveaus. 
 
36. Zorg dat de beslissers over toelating van studenten goed op de hoogte zijn van de 
rechten en plichten uit de Wgbh/cz opdat bestaande stereotyperingen en andere 
vooroordelen geen kans krijgen op alle mbo-niveaus. Zwangere vrouwen en jonge 
moeders lopen soms studievertraging op wanneer een opleiding geen 
uitzonderingen toestaat op een maximale studieduur. Dat is discriminatie op 
grond van geslacht. 
Het kabinet is verheugd met de waardering van het College voor de Rechten van de Mens voor de 
maatregelen die we nemen voor jongeren in een kwetsbare positie.  
Deze maatregelen richten zich inderdaad op de jongeren in de entreeopleiding en niveau 2 van het 
mbo. Het klopt dat jongeren in niveau 3 en 4 met een beperking zich ook  in een kwetsbare positie 
kunnen bevinden.  Deze jongeren mogen niet zomaar worden geweigerd op grond van hun 
beperking. Mbo-instellingen moeten  een passende oplossing bieden voor deze jongeren. 
Het kabinet ondersteunt de aanbeveling van het CRM dat betrokkenen kennis moeten hebben van 
handicaps en chronische ziektes, van de mogelijkheden voor aanpassingen en de rechten en 
plichten kennen van de Wgbh/cz en de Wet passend onderwijs. 
Daarom verleent het kabinet ook de komende jaren subsidie aan de MBO-Raad om de 
implementatie van passend onderwijs in het mbo verder te faciliteren. De MBO-Raad organiseert in 
dit kader verschillende  kennisdelingsbijeenkomsten, waarbij aandacht is voor de rechten en 
plichten van jongeren met een ondersteuningsbehoefte. Ook organiseert de MBO-Raad 
professionaliseringsactiviteiten, die er bijvoorbeeld op gericht zijn om de kennis van docenten en 
ondersteuners van handicaps en beperkingen te vergroten.  
 
 
17
