afwijkende formulering. Dit wordt niet nader toegelicht door de regering. Ook de 
verwijzing naar artikel 1063 Rv in het vierde lid van artikel 35a WMS wordt niet nader 
toegelicht. De Raad acht een verduidelijking op dit punt wenselijk. Naar aanleiding van 
deze opmerking is de redactie van het voorgestelde artikel 35a WMS aangepast. De 
bevoegdheid van de voorzieningenrechter om de aan de uitspraak verbonden dwangsom 
in specifieke gevallen niet ten uitvoer te leggen wordt in het aangepaste voorstel voluit 
geschreven; een verwijzing naar artikel 1063 Rv vindt niet langer plaats.  
  
Werklast 
Voor een inschatting van de werklast is gekeken naar zowel de Ondernemingskamer van 
het gerechtshof Amsterdam als de rechtbank. 
De Ondernemingskamer geeft aan dat het aantal nalevingsgeschillen dat wordt 
behandeld, zeer gering is - circa één per jaar. Ook het aantal WMS-zaken is zeer gering. 
Uit cijfers van het LCG WMS blijkt er in 2013 één geweest te zijn. 
 
De rechtbank geeft aan dat het aantal exequatur-zaken ex artikel 35a WMS naar 
verwachting zeer gering zal zijn. Daardoor zullen deze zaken wel wat bewerkeljjker zijn 
in vergelijking met gemiddelde arbitrale exequaturs -juist omdat ze zo weinig 
voorkomen is er dan wat meer nazoekwerk aan verbonden. Ontslagzaken van 
bestuurders zijn alleen in extreme gevallen aan de orde gezien de beperkte en strenge 
ontslaggronden. Inhoudelijk zijn deze zaken wel zwaarder dan gemiddeld.  
Gezien het zeer beperkte aantal zaken is de inschatting van de Raad dat invoering van 
het (concept)wetsvoorstel voor de Rechtspraak wel werklastverzwarende effecten met 
zich mee zal brengen, maar dat die niet erg groot zullen zijn. De regering neemt van 
deze positieve conclusies met instemming kennis.  
 
10. Uitvoeringsgevolgen 
Door en onder aansturing van de Dienst Uitvoering Onderwijs (DUO) zijn de 
uitvoeringsaspecten van het wetsvoorstel onderzocht. Het wetsvoorstel heeft geen 
uitvoeringsconsequenties voor DUO. Voorts heeft de AD geen opmerkingen met 
betrekking tot rechtmatigheidsrisico’s. 
De inspectie verwacht ten aanzien van de naleving geen significante belemmeringen, 
mits de Minister in de aanloop naar de inwerkingtreding van de wet effectief 
communiceert met de doelgroep, en in het bijzonder met de medezeggenschapsorganen 
van de onderwijsinstellingen en de interne toezichthouders. De voorgestelde 
meldingsplicht voor interne toezichthouders wordt onderschreven. Terecht merkt de 
inspectie op dat ook interne toezichthouders hun informatiepositie op orde moeten 
hebben en kennis moeten hebben van wat wanbeheer - in de zin van de 
onderwijswetgeving – inhoudt, om te kunnen voldoen aan de informatieplicht.  
Ook blijft het volgens de inspectie de vraag in hoeverre interne toezichthouders 
daadwerkelijk genegen zullen zijn om alle situaties die duiden op wanbeheer bij de 
inspectie te melden. Zo zijn er bijvoorbeeld situaties van wanbeheer denkbaar die mede 
door handelen of nalatigheid van de intern toezichthouder zelf zijn ontstaan.  
De regering merkt allereerst op dat zoals in Hoofdstuk 4 onder E is uiteengezet, de 
meldingsplicht uiteindelijk anders is vormgegeven dan met een wettelijke koppeling aan 
“wanbeheer”: bij of krachtens algemene maatregel van bestuur zullen de te melden 
probleemsituaties worden benoemd.
