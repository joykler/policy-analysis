Het goed borgen van een tijdige signalering aan de inspectie doet recht aan het gewicht 
van deze grote belangen.  
Een meldingsplicht voor de interne toezichthouder zal er verder, als neveneffect, toe 
bijdragen dat de interne toezichthouder meer alert is om in actie te komen voor het 
publieke belang dat betrokken is bij zijn toezichthoudende taak.  
 
Al met al is een meldingsplicht nuttig en noodzakelijk. De vormgeving ervan moet wel 
voldoende recht doen aan de eigen rol en verantwoordelijkheid van de interne 
toezichthouder zoals hierboven beschreven. Actief handelen van de inspectie is pas 
opportuun als de taakuitoefening van de interne toezichthouder geen uitkomst biedt. 
Maar daar staat tegenover dat er ontwikkelingen kunnen zijn met een zo direct en groot 
afbreukrisico, dat een directe melding – onverminderd de taken van de interne 
toezichthouder- wél aan de orde is.  
 
De meldingsplicht is overigens niet exclusief gekoppeld aan “wanbeheer” zoals 
omschreven in de sectorwetten: de risico’s die bij onderwijsinstellingen aan de orde 
kunnen zijn, kunnen meer omvatten dan falend bestuur (want dat is wanbeheer in de 
kern). Risicovolle ontwikkelingen in relatie tot kwaliteit of continuïteit van het onderwijs 
kunnen allerlei vormen aannemen en uiteenlopende oorzaken hebben. Beter is het 
daarom om de criteria voor de meldingsplicht zo te omschrijven dat daaruit duidelijk 
blijkt welke problemen moeten worden gemeld, zonder dat de oorzaak van die 
problemen of de juridische kwalificatie ervan (wanbeheer) op zichzelf als een criterium 
geldt.  
Bij de te melden zaken kan worden gedacht aan financiële verwikkelingen die ertoe 
kunnen leiden dat de continuïteit van het onderwijs aan de instelling in het geding is. 
Ook kan worden gedacht aan ontwikkelingen die leiden tot zwak of zeer zwak onderwijs.  
In navolging van artikel 31, vierde lid, van de Woningwet zoals luidend door de 
Herzieningswet toegelaten instellingen volkshuisvesting zal bij of krachtens algemene 
maatregel van bestuur worden geregeld in welke gevallen een melding op haar plaats is. 
Dat biedt meer ruimte voor flexibiliteit en responsiviteit dan een “harde” wettelijke 
opsomming of duiding van meldingsgevallen. De keuze voor die constructie doet ook 
recht aan de door het kabinet beoogde samenhangende aanpak van de wetgeving in de 
semipublieke sector.  
 
Er wordt nog op gewezen dat het wél doen van een melding aan de inspectie de interne 
toezichthouder niet ontslaat van zijn eigen verantwoordelijkheid om problemen aan te 
pakken. Hij mag die eigen verantwoordelijkheid, die in de onderwijswetten is verankerd, 
niet afschuiven op de inspectie. De onderwijswetten schrijven voor dat het interne 
toezicht aan bepaalde criteria moet voldoen. Het is (ook weer) aan de inspectie om op 
de naleving daarvan toe te zien. Zijn er in de visie van de inspectie naar aanleiding van 
een melding door de interne toezichthouder redenen tot zorg over de effectiviteit van 
het optreden van de interne toezichthouder, dan worden stappen gezet volgens de z.g. 
escalatieladder, om te bereiken dat alsnog volledig wordt gehandeld volgens de 
voorschriften. Daarbij zal de inspectie niet treden in de specifieke werkwijze van de 
interne toezichthouder, maar wel trachten te bereiken dat wordt gehandeld 
overeenkomstig die voorschriften. Helder moet in elk geval zijn dat de interne 
toezichthouder bij een melding aangeeft wat hij zelf doet. Van de interne toezichthouder 
30
