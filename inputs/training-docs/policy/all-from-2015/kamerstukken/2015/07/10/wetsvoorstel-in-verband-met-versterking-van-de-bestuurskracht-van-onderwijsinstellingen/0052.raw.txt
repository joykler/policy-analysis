vierde lid, van die wet, geeft in dat geval de minister dan ook de bevoegdheid om die 
bekostiging lager vast te stellen (zie de uitspraak van de Afdeling bestuursrechtspraak 
van de Raad van State van 30 juli 2014 in zaak nr. 201305300/1/A2). In gevallen 
waarin de onderwijswetten geen basis vormen voor inhouding van de bekostiging is die 
basis dus wel steeds te vinden in de Awb. De bevoegdheid tot het lager vaststellen van 
de bekostiging op grond van artikel 4:49 van de Awb is, evenals de bevoegdheid tot het 
inhouden en opschorten van de bekostiging op grond van de onderwijswetgeving met 
uitzondering van de WMS, aan de inspectie gemandateerd. Voor verplichtingen van het 
bevoegd gezag op grond van de WMS geldt dit mandaat nog niet. Bij een toekomstige 
wetswijziging zal dit mandaat alsnog geregeld worden.  
 
 
 
11. Administratieve lasten  
De meldingsplicht voor interne toezichthouders in relatie tot de inspectie van het 
onderwijs is een nieuwe informatieverplichting en daarmee op zichzelf beschouwd een 
extra administratieve last. Omdat het melden van risicovolle ontwikkelingen naar 
verwachting niet aan de orde van de dag zal zijn, zullen aan de meldingsplicht 
nauwelijks administratieve lasten voor de individuele onderwijsinstelling zijn verbonden 
 
12. Financiële gevolgen 
Aan het wetsvoorstel zijn geen financiële gevolgen verbonden.  
 
 
 
Artikelsgewijs 
 
Artikel I (WPO) 
 
Onderdeel A (artikel 17a WPO) 
De benoeming in de functies van het bestuur van de school moet voortaan, net als al het 
geval is voor de benoeming in de functies van het toezicht op het bestuur, plaatsvinden 
op basis van vooraf openbaar gemaakte profielen. In het PO vormt de interne 
toezichthouder samen met het bestuur het bevoegd gezag van de (bijzondere) school. 
Het nieuwe voorschrift richt zich tot het bevoegd gezag, en is een 
bekostigingsvoorwaarde.  
Artikel 17a is in hoofdzaak van overeenkomstige toepassing verklaard op een 
samenwerkingsverband als bedoeld in artikel 18a WPO (hierna: samenwerkingsverband 
passend onderwijs). De nu voorgestelde aanvulling van het tweede lid werkt daarmee 
automatisch ook door naar die samenwerkingsverbanden; de benoeming in de functies 
van het bestuur van ook samenwerkingsverbanden moet dus ook daar gebeuren op 
basis van vooraf openbaar gemaakte profielen. 
 
Onderdeel B (artikel 17c WPO) 
Voorgeschreven wordt allereerst dat de interne toezichthouder of het interne 
toezichthoudend orgaan ten minste tweemaal per jaar moet overleggen met de MR van 
de school en/of met de GMR van scholen onder hetzelfde bevoegd gezag. De interne
