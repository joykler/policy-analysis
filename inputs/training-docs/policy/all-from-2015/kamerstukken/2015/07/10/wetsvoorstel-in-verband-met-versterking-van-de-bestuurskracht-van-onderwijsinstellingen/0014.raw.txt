MEMORIE VAN TOELICHTING  
 
1. Inleiding 
 
1.1. Algemeen 
Leerlingen en studenten verdienen kwalitatief goed, doelmatig en toegankelijk 
onderwijs. Goed onderwijs vereist goed bestuur. Incidenten hebben echter het 
vertrouwen in en de legitimiteit van het huidige besturingsmodel onder druk gezet. Om 
die reden zijn door de regering voorstellen gedaan om de bestuurskracht in het 
onderwijs te versterken. Dat is nodig om ons onderwijs verder te verbeteren: van goed 
naar excellent. Voor het realiseren van sommige onderdelen van deze agenda voor de 
versterking van de bestuurskracht in het onderwijs is het noodzakelijk dat ook de 
wetgeving wordt aangescherpt. Het voorliggende wetsvoorstel heeft daarop betrekking.  
In paragraaf 1.2 van deze memorie van toelichting volgt als inleiding eerst een korte 
samenvatting van de inhoud van de voorstellen in dit wetsvoorstel en de doelgroepen 
waarop het betrekking heeft. Vervolgens wordt in paragraaf 1.3 van deze inleiding nader 
ingegaan op de aanleiding van de voorgestelde maatregelen en de bredere context 
daarvan. 
 
1.2. Wat regelt dit wetsvoorstel, met welk doel en voor wie heeft het gevolgen 
Dit wetsvoorstel bevat een reeks van voorstellen tot wijziging van onderwijswetten ten 
behoeve van versterking van de bestuurskracht in het onderwijs. De ontwikkeling van 
bestuurskracht in het onderwijs bevindt zich in de verschillende onderwijssectoren in 
verschillende fasen. In dit wetsvoorstel wordt hiermee rekening gehouden.  
Samenvattend gaat het om de volgende voorstellen:  
a. Het wetsvoorstel introduceert allereerst enkele voorschriften die de positie van 
bestuurders van onderwijsinstellingen raken: de benoeming van bestuurders zal net 
zoals al geldt voor benoemingen van leden van raden van toezicht, gebeuren op 
basis van vooraf openbaar gemaakte benoemingsprofielen, en het betrokken 
medezeggenschapsorgaan krijgt een adviserende stem bij de vaststelling van die 
profielen en bij benoeming en ontslag van bestuurders. Dit samenstel van 
maatregelen moet bevorderen dat bestuurders van goede kwaliteit worden 
benoemd, dat sprake zal zijn van een evenwichtige samenstelling van het bestuur en 
dat bestuurders het vertrouwen genieten van de onderwijsgemeenschap. De 
benoemingsprocedure is nu nog te weinig open en transparant, waardoor het 
mogelijk is dat deskundigheid niet altijd het belangrijkste fundament vormt onder 
een benoeming of dat er onvoldoende oog is voor diversiteit. De voorgestelde 
maatregelen hebben gevolgen voor de te benoemen bestuurders zelf, maar ook voor 
de benoemende leden van de raad van toezicht. In het primair en voortgezet 
onderwijs zullen die laatsten voortaan niet meer alleen naar eigen inzicht leden 
kunnen benoemen en ontslaan. In de andere onderwijssectoren, waar in deze 
gevallen nu al wel een hoorplicht van de raad van toezicht geldt, wordt de invloed 
van het medezeggenschapsorgaan vergroot doordat ook adviesrecht van het 
medezeggenschapsorgaan hierop wordt geïntroduceerd. Gevolgen zijn er dus ook 
voor de medezeggenschapsorganen. Zij krijgen er belangrijke taken bij en komen 
daardoor beter “in positie”. Hun invloed op benoemingen en ontslagen wordt groter, 
en dat past bij het grote belang dat vooral benoemingen hebben voor alle 
betrokkenen bij de onderwijsinstelling. De individuele studenten, leerlingen, ouders 
14
