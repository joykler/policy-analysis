Maatregel: 
De voorgestane rolopvatting van de opleidingscommissies wettelijk vastleggen door deze 
in de tekst van de WHW tot uiting te brengen. De inspectie heeft aanbevolen om de 
juiste rolopvatting tot uitdrukking te brengen in de wet. Hiermee worden de 
positionering van de opleidingscommissie en de promotie van haar werkzaamheden 
bevorderd. De regering heeft indertijd toegezegd de verkenning en voorbereiding van 
maatregelen, al of niet in de vorm van wetgeving, ter hand te zullen nemen. In reactie 
op de evaluatie van de genoemde wet Versterking besturing heeft de regering 
aangegeven te willen bevorderen dat dit in de wet wordt verankerd. Met de nu 
voorgestelde wijziging van de artikelen 9.18, 10.3c en 11.11 van de WHW wordt aan 
deze toezegging invulling gegeven. 
 
Naast deze wijziging is het van belang dat het oordeel van de opleidingscommissies 
transparant wordt gemaakt en dat (de leden van) de opleidingscommissies, maar ook 
medezeggenschapsorganen, voldoende worden gefaciliteerd door scholing, 
ondersteuning en een vergoeding voor de werkzaamheden. Dit laatste is al in de WHW 
verankerd, maar de komende tijd zal de regering bezien hoe dit in de praktijk 
functioneert en indien nodig maatregelen nemen ter bevordering van een verbeterde 
uitvoering in de praktijk. 
 
 
5. Relatie wetsvoorstel tot voorgenomen wijzigingen Burgerlijk Wetboek  
Het BW zal, blijkens het concept-wetsvoorstel Wet bestuur en toezicht rechtspersonen 
dat in februari 2014 voor openbare internetconsultatie is gepubliceerd, onder meer gaan 
voorzien in een wettelijke mogelijkheid tot het instellen van een toezichthoudend orgaan 
bij stichtingen en verenigingen, onder regeling van enkele basale taken. Ook wordt de 
aansprakelijkheid geïntroduceerd van interne toezichthouders jegens de rechtspersoon 
en worden bestaande aansprakelijkheidsgronden voor bestuurders verruimd.  
Uit de Aprilbrief van 2013 volgen twee typen van te treffen maatregelen die een relatie 
hebben met deze beoogde wetgeving van VenJ:  
1. Aansprakelijkheid van ook interne toezichthouders jegens hun vereniging of stichting 
wegens schade door onbehoorlijke taakvervulling. 
Artikel 2:9 van het BW regelt thans de mogelijkheid van aansprakelijkstelling van 
bestuurders door “hun” privaatrechtelijke rechtspersoon (in het onderwijs is dat 
doorgaans een vereniging of stichting) wegens onbehoorlijke taakvervulling. Die 
aansprakelijkheid zal ook gelden voor alle interne toezichthoudende organen bij 
privaatrechtelijke rechtspersonen die onderwijsinstellingen in stand houden, op het 
moment dat de beoogde aanpassing van het BW tot stand komt. Het BW zal derhalve 
gaan voorzien in de uitbreiding van het aansprakelijkheidsregime.  
Met de beoogde wijziging van het BW vanwege de Minister van VenJ wordt de in de 
Aprilbrief genoemde maatregel tot introductie van aansprakelijkheid van intern 
toezichthouders volledig gerealiseerd. Wijziging van de onderwijswetgeving in aanvulling 
daarop zal alleen noodzakelijk zijn voor zover de interne toezichthouder niet opereert als 
orgaan van een privaatrechtelijke rechtspersoon die de instelling in stand houdt, maar 
als orgaan van de instelling zelf. In dat geval immers valt deze interne toezichthouder 
niet rechtstreeks onder artikel 2:9 van het BW.
