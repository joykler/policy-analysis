geïnformeerd over de gang van zaken binnen de instelling. De interne toezichthouder is 
dan beter in staat om feedback te geven over het gedrag van bestuurders.  
 
Doel:  
De interne toezichthouder moet beter zijn geïnformeerd over de gang van zaken binnen 
de instelling en wat daar leeft, om zo beter in staat te zijn feed back te geven aan de 
bestuurders. Dat is van essentieel belang voor versterking van het zelfcorrigerend 
vermogen in de onderwijssectoren. 
 
Maatregel:  
Dit wetsvoorstel regelt een minimumverplichting voor overleg: ten minste halfjaarlijks 
vindt overleg plaats tussen het medezeggenschapsorgaan en de interne toezichthouder. 
Dit creëert een basis voor uitwisseling van feiten en ervaringen. Als het contact tussen 
de interne toezichthouder en de (G)MR laagdrempeliger wordt, zullen beide partijen 
elkaar sneller gaan opzoeken en zal de onderlinge band worden versterkt, zo verwacht 
de regering. Het is dus belangrijk dat een goed gesprek plaatsvindt tussen het 
medezeggenschapsorgaan en de interne toezichthouder: een gesprek waarin men elkaar 
weet te vinden, elkaars standpunten kent en zich in elkaars situatie kan verplaatsen.  
Universiteiten, hogescholen en Open Universiteit kennen al (in respectievelijk de 
artikelen 9.8, tweede lid, 10.3d, zesde lid, en 11.6, tweede lid, WHW) een verplichting 
voor de raad van toezicht om regelmatig te overleggen met het centrale 
medezeggenschapsorgaan. Een dergelijke overlegwaarborg wil de regering nu ook voor 
andere sectoren wettelijk verankeren, in het kader van countervailing powers en ten 
behoeve van een effectieve horizontale verantwoording binnen de instellingen. Het gaat 
dan om de MR (of indien van toepassing de GMR) in het funderend onderwijs en om de 
deelnemersraad respectievelijk OR in het MBO. Betreft het samenwerkingsverbanden 
passend onderwijs, dan moet de interne toezichthouder van dat verband in elk geval 
tweemaal per jaar in overleg treden met de ondersteuningsplanraad. 
 
 
E. Gevallen waarin de interne toezichthouder de Inspectie van het Onderwijs moet 
informeren.  
 
Probleem:  
Doordat de raad van toezicht/interne toezichthouder er niet toe verplicht is, de Inspectie 
van het Onderwijs tijdig te informeren over (mogelijke) risicovolle ontwikkelingen bij de 
instelling, kan de Inspectie haar proactieve toezichthoudende taak onvoldoende 
waarmaken. De interne toezichthouder moet behalve op het instellingsbelang ook 
georiënteerd zijn op een breder publiek belang, maar situaties waarbij sprake is van 
(mogelijke) risicovolle ontwikkelingen die (ook) dat bredere publieke belang raken, 
worden niet altijd tijdig bij de inspectie gemeld (early warning). 
 
Doel:  
De Inspectie van het Onderwijs moet als externe toezichthouder beter in staat worden 
gesteld haar taak goed uit te voeren en in een vroeg stadium actief op te treden. 
Daarom moet zij eerder op de hoogte kunnen raken van risico’s voor het borgen van het 
publieke belang dat is verbonden met het goed functioneren van de instelling.  
26
