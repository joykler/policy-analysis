elke instelling de ruimte om samen met het medezeggenschapsorgaan te komen tot een 
passend model waarin het goede gesprek plaatsvindt, een bestuurscultuur met ruimte 
voor inspraak en tegenspraak. Omdat hier méér dan één model voor mogelijk is, ziet de 
regering hier geen noodzaak tot nieuwe wetgeving. 
 
 
9. Advies Raad voor de Rechtspraak 
De Raad voor de Rechtspraak bracht op 18 juli 2014 over het concept- wetsvoorstel 
advies uit aan de regering (brief kenmerk UIT 8303 STRATEGIE/CF 588230).  
Bij brief van 24 februari 2014, kenmerk 588230, had de regering daarom verzocht. Het 
gaat hierbij in het bijzonder om de voorgenomen wijziging van de procedure voor 
nalevingsgeschillen in de Wet medezeggenschap op scholen (WMS). Op 13 mei 2014 is 
genoemd wetsvoorstel aan de Raad ter advisering voorgelegd. 
Na overleg met de gerechten, adviseert de Raad in hoofdzaak als volgt:  
 
Beslechting van nalevingsgeschillen door de LCG WMS 
Het voorstel om de LCG WMS te belasten met de beslechting van nalevingsgeschillen in 
eerste aanleg (en niet langer de Ondernemingskamer) is naar de mening van de Raad 
een alleszins begrijpelijke keuze. Het ondervangt de complicaties die zijn verbonden aan 
het huidige stelsel waarin onderscheid wordt gemaakt tussen interpretatiegeschillen en 
nalevingsgeschillen en verschillende instanties bevoegd zijn daarover in eerste aanleg te 
beslissen. De keuze om de LCG WMS bevoegd te maken ten aanzien van beide typen 
geschillen in eerste aanleg ligt volgens de Raad voor de hand, onder meer vanwege de 
hoge drempels (onder andere in de vorm van verplichte procesvertegenwoordiging) die 
voor de MR verbonden zijn aan de gang naar de Ondernemingskamer. 
Gelet op de bevoegdheden die het Wetsvoorstel aan de LCG WMS toekent ligt het naar 
de mening van de Raad inderdaad in de rede “dat de voorzitter van de LCG WMS tevens 
een rechterlijk ambtenaar is”, zoals pagina 11 van de Memorie van Toelichting 
vermeldde. In dit verband constateert de Raad een discrepantie tussen de toelichting en 
het toen voorgestelde artikel 30, eerste lid, van de WMS, dat bepaalt dat de voorzitter 
“voldoet aan de vereisten om te kunnen worden benoemd tot rechterlijk ambtenaar met 
rechtspraak belast”. Daarmee is naar de mening van de Raad niet gegeven dat de 
voorzitter tevens rechterlijk ambtenaar is. De Raad adviseert om de wettekst op dit punt 
in overeenstemming te brengen met de toelichting. Dit advies is opgevolgd en de 
wettekst is aangepast. 
 
De Ondernemingskamer als appelinstantie 
De Raad acht de keuze om de Ondernemingskamer nog slechts een rol als appelinstantie 
in WMS-zaken toe te kennen begrijpelijk. De Raad juicht het toe dat daarbij de 
beperking van het huidige artikel 36, vierde lid, van de WMS (het beroep kan uitsluitend 
worden ingesteld ter zake dat de commissie een onjuiste toepassing heeft gegeven aan 
het bepaalde in de wet) in het wetsvoorstel niet is gehandhaafd.  
 
De bevoegdheid van de LCG WMS om een dwangsom te verbinden aan haar uitspraken 
Het voorstel om de LCG WMS de bevoegdheid te geven een dwangsom te verbinden aan 
haar uitspraken (artikel 31, vierde lid) is naar de mening van de Raad wat gekunsteld, 
hetgeen ook tot uiting komt in het vijfde lid van het destijds voorgestelde artikel 31 
inhoudende dat “de dwangsom aantoonbaar ten bate van het onderwijs komt”. De
