onderwijssectoren, omdat de minister zoals gezegd daar niet de leden van de raad van 
toezicht benoemt.  
Gelet op deze afwegingen is er wat de regering betreft geen aanleiding om het huidige 
verbod met betrekking tot leden van de raad van toezicht van openbare universiteiten 
aan te passen of uit te breiden naar andere onderwijssectoren.  
 
Vraag 9. Is het wenselijk of noodzakelijk om in het hoger onderwijs aan 
medezeggenschapsorganen een verbreed informatierecht te geven?  
 
Naar huidig recht moet het college van bestuur van universiteiten en hogescholen, al 
dan niet gevraagd, tijdig aan het medezeggenschapsorgaan alle inlichtingen verschaffen 
die het orgaan voor de vervulling van zijn taak redelijkerwijs nodig heeft. Hiermee heeft 
het medezeggenschapsorgaan recht op alle relevante informatie die nodig is voor het 
uitoefenen van zijn taak. Het lid Jadnanansing (PvdA) van de Tweede Kamer heeft bij 
motie van 23 april 2014 (Kamerstukken II 2013/14, 33 495, nr. 49) verzocht de 
formulering van deze bepaling aan te passen door op te nemen dat de raad alle 
inlichtingen moet krijgen die deze raad zelf ‘nodig acht’. Op die manier zou worden 
voorkomen dat het medezeggenschapsorgaan informatie wordt onthouden. De motie is 
aangenomen.   
 
Uit de internetconsultatie is gebleken dat de meerderheid van degenen die hebben 
gereageerd het belangrijk vindt dat geen informatie wordt achtergehouden en positief 
staat tegenover een aanpassing van de wet op dit punt.  
 
De regering merkt hierover het volgende op.  
De regering onderschrijft het belang dat er geen informatie wordt achtergehouden. 
Ingevolge de WHW heeft het medezeggenschapsorgaan al recht op alle relevante 
informatie die nodig is voor het uitoefenen van zijn taak en is al sprake van een 
verbreed informatierecht. Het is de verantwoordelijkheid van het 
medezeggenschapsorgaan en het bestuur dat de relevante informatie beschikbaar is. 
Indien het medezeggenschapsorgaan in de huidige situatie bepaalde informatie relevant 
vindt maar die niet ontvangt, kan het orgaan daar nogmaals om verzoeken en staat 
uiteindelijk ook de weg naar de geschillencommissie open (“nalevingsgeschil”). Een 
aanpassing van dit recht zou de positie van het medezeggenschapsorgaan in de praktijk 
niet veranderen. Volledigheidshalve wijst de regering erop dat het 
medezeggenschapsorgaan ook initiatiefrecht heeft: het kan voorstellen van allerlei aard 
doen, waar het instellingsbestuur gemotiveerd op moet reageren, en het orgaan heeft 
ook de algemene bevoegdheid om alles te bespreken, voorstellen te doen en 
standpunten kenbaar te maken.  
 
De regering steunt nadrukkelijk de gedachte achter de motie en zij is het met de 
indieners van de motie eens dat voorkomen moet worden dat het 
medezeggenschapsorgaan niet alle informatie krijgt die voor het uitoefenen van zijn taak 
nodig is. Het is vooral zaak dat er binnen de onderwijsinstelling een goede 
bestuurscultuur heerst waarin de medezeggenschapsorganen ook echt en optimaal 
gebruik kunnen maken van hun arsenaal aan al bestaande mogelijkheden. Op basis van 
46
