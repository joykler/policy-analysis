minister bevoegd is tot het geven van een aanwijzing aan een onderwijsinstelling 
wegens falend bestuur en falend intern toezicht (Stb. 2013, 558). Deze bevoegdheid 
was als te treffen maatregel ook vermeld in de Aprilbrief.  
 
In deze memorie van toelichting is op diverse plaatsen sprake van het begrip “interne 
toezichthouder”. Daaronder worden, tenzij het tegendeel blijkt, zowel de individuele 
interne toezichthoudende functionaris verstaan als het eventuele interne 
toezichthoudende orgaan.  
 
Daar waar in deze memorie van toelichting wordt gesproken van “centraal 
medezeggenschapsorgaan”, worden daarmee in geval van stelsels met een onderscheid 
tussen ondernemingsraden en studentenraden/deelnemersraden (MBO; keuzestelsel 
HO) beide organen bedoeld. 
 
Deze toelichting wordt gegeven mede namens de bewindspersonen van Economische 
Zaken. 
 
 
2. Onderwijsbrede reikwijdte wetsvoorstel 
Dit wetsvoorstel betreft de sectoren primair onderwijs, voortgezet onderwijs, middelbaar 
beroepsonderwijs, alsmede hoger beroepsonderwijs en wetenschappelijk onderwijs, 
zoals geregeld in respectievelijk de sectorwetten WPO, WEC, WVO, WEB en WHW, en 
wat de medezeggenschap in PO en VO betreft, in de WMS. Het wetsvoorstel strekt zich 
ook uit tot Caribisch Nederland. Zie daarover paragraaf 6 van deze memorie van 
toelichting.  
 
Het wetsvoorstel heeft uitsluitend betrekking op het bekostigd onderwijs, aangezien de 
onderwijswetgeving geen voorschriften bevat over de bestuurlijke inrichting en het 
bestuurlijk functioneren van niet-bekostigde instellingen, het z.g. particulier onderwijs. 
Voor levensbeschouwelijke universiteiten gelden geen specifieke voorschriften: voor hen 
geldt het regime van bijzondere universiteiten. 
 
 
3. De huidige medezeggenschapsstelsels van de onderwijswetten  
Het wetsvoorstel raakt zoals gezegd op een aantal punten ook aan de medezeggenschap 
in de diverse sectoren binnen het onderwijs. Omdat per sector veelal specifieke regels 
gelden over medezeggenschap, is hierna een korte typering opgenomen van de diverse 
medezeggenschapsstelsels, voorafgaand aan een uitgebreide uiteenzetting in Hoofdstuk 
4 over de diverse maatregelen van dit wetsvoorstel.  
 
WMS (PO, VO): 
In PO en VO is ingevolge de WMS sprake van ongedeelde medezeggenschap: er is één 
raad waarin zowel personeel als leerlingen/ouders zitting hebben. Heeft een bevoegd 
gezag meer dan één school onder zich, dan zijn in geval van een schooloverstijgende 
aangelegenheid zoals benoeming van een interne toezichthouder niet de 
medezeggenschapsraden van de afzonderlijke scholen aan zet, maar de –verplichte- 
gemeenschappelijke medezeggenschapsraad (GMR), geregeld in de WMS.  
WEB:
