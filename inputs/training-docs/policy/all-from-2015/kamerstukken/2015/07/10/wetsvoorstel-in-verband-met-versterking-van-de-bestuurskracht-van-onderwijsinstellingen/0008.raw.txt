Artikel 31. Competentie commissie 
1. De commissie neemt kennis van de geschillen, bedoeld in de artikelen 32, 33, 34 en 
35. 
2. De commissie is in geval van een geschil als bedoeld in het eerste lid bevoegd een 
bemiddelingsvoorstel voor te leggen aan het bevoegd gezag en de 
medezeggenschapsraad, tenzij het bevoegd gezag of de medezeggenschapsraad te 
kennen geven daarop geen prijs te stellen.  
3. Uitspraken van de commissie in geschillen als bedoeld in het eerste lid, waaronder 
begrepen bemiddelingsvoorstellen waarover overeenstemming is bereikt, zijn bindend 
voor het bevoegd gezag en de medezeggenschapsraad.  
4. De bepalingen van de derde afdeling van de vijfde titel van het tweede boek van het 
Wetboek van Burgerlijke Rechtsvordering zijn van overeenkomstige toepassing, met 
dien verstande dat in geval van een geschil als bedoeld in artikel 35 een dwangsom 
uitsluitend kan worden opgelegd aan het bevoegd gezag.  
 
G 
Artikel 32 komt te luiden: 
Artikel 32. Geschillen instemmingsbevoegdheid 
1. Indien de medezeggenschapsraad aan een besluit van het bevoegd gezag de 
instemming onthoudt die is vereist ingevolge de artikelen 10, 12, 13 en 14 dan wel 
ingevolge de toepassing van artikel 24, tweede en derde lid, kan het bevoegd gezag de 
commissie binnen zes weken na de onthouding van de instemming toestemming vragen 
om het besluit te nemen. De commissie geeft slechts toestemming indien de 
medezeggenschapsraad niet in redelijkheid tot het onthouden van instemming heeft 
kunnen komen of indien sprake is van zwaarwegende omstandigheden die het te nemen 
besluit van het bevoegd gezag rechtvaardigen.  
2. Het bevoegd gezag vraagt toestemming als bedoeld in het eerste lid onder 
overlegging van de door het bevoegd gezag gemaakte afweging van de belangen die 
daarbij voor het bevoegd gezag onderscheidenlijk de medezeggenschapsraad aan de 
orde zijn. De commissie stelt de medezeggenschapsraad in de gelegenheid, zijn 
argumenten voor het onthouden van zijn instemming bij de commissie naar voren te 
brengen. 
3. Een besluit als bedoeld in het eerste lid dat is genomen zonder de instemming van de 
medezeggenschapsraad of zonder de toestemming van de commissie, is nietig indien de 
medezeggenschapsraad tegenover het bevoegd gezag schriftelijk een beroep op de 
nietigheid heeft gedaan. De medezeggenschapsraad kan een beroep op de nietigheid 
slechts doen binnen zes weken nadat het bevoegd gezag zijn besluit heeft genomen. Bij 
gebreke van een kennisgeving aan de medezeggenschapsraad van een door het 
bevoegd gezag genomen besluit gaat de termijn van zes weken pas in op het moment 
dat de medezeggenschapsraad is gebleken dat het bevoegd gezag uitvoering of 
toepassing geeft aan het besluit. 
4. De medezeggenschapsraad kan de commissie verzoeken aan het bevoegd gezag de 
plicht op te leggen, zich te onthouden van handelingen die strekken tot uitvoering of 
toepassing van een nietig besluit als bedoeld in het derde lid. Het bevoegd gezag kan de 
commissie verzoeken te verklaren dat de medezeggenschapsraad ten onrechte een 
beroep heeft gedaan op nietigheid als bedoeld in het derde lid.  
 
8
