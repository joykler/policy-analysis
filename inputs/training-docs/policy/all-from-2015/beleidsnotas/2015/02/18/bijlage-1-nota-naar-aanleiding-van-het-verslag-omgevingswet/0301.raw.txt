Wet milieubeheer 
Het wetsvoorstel voorziet erin dat de delen van de Wet milieubeheer die gericht zijn op 
plaatsgebonden activiteiten opgaan in de Omgevingswet. Diverse elementen gaan beleidsneutraal 
over, bijvoorbeeld de grondslagen voor milieukwaliteitseisen (hier: omgevingswaarden) en 
algemene regels. De Wet milieubeheer geeft in artikel 1.1 omschrijvingen van de begrippen 
gevolgen voor het milieu en bescherming van het milieu. Deze teksten zijn een implementatie van 
de mer-richtlijn, maar worden door de hele Wet milieubeheer toegepast, bijvoorbeeld in artikel 
8.40 over algemene milieuregels. Bij de inbouw van de Wet milieubeheer in de Omgevingswet 
kunnen deze omschrijvingen van milieu niet zonder meer worden overgenomen. De Omgevingswet 
heeft immers een veel bredere reikwijdte. De begrippen «gevolgen voor het milieu» en 
«bescherming van het milieu» zijn daarom enerzijds opgegaan in de omschrijving van «fysieke 
leefomgeving» en de doelen van de wet (artikelen 1.2 en 1.3) en anderzijds opgenomen bij de 
«milieuinstrumenten». Dit vindt soms plaats op wetsniveau, bijvoorbeeld in artikel 4.22 over 
algemene regels over milieubelastende activiteiten, en soms in uitvoeringsregelgeving, 
bijvoorbeeld ter uitwerking van de beoordelingsregels voor milieubelas-tende activiteiten (artikelen 
5.17 en 5.25). De Wet milieubeheer kent een brede omschrijving van milieu, waaronder 
bijvoorbeeld ook cultuurhistorische waarden vallen, en past die uniform toe. In het wetsvoorstel is 
gekozen voor een op-maat-aanpak, gezien de diversiteit aan regels die het bundelt. Dat betekent 
bijvoorbeeld dat cultuurhistorische waarden worden geborgd via omgevingsplannen en de 
vergunning voor de rijksmonumentenactiviteit, terwijl bij de algemene regels voor milieu gekozen 
is voor teksten uit de richtlijn industriële emissies die de «traditionele» milieuthema’s volgen. De 
brede omschrijving zal wel terugkomen in de uitvoeringsregelgeving over mer, waar de tekst van 
de Wet milieubeheer immers de implementatie van is. De verantwoordelijkheid van de provincies 
voor grondwaterbeschermingsgebieden en stiltegebieden blijft behouden. Het milieubeleidsplan, 
dat verplicht is voor het Rijk en de provincies, gaat op in de omgevingsvisie, terwijl het 
milieuprogramma niet langer verplicht is, maar waar nodig vorm kan krijgen via een programma. 
De omgevingsvisie omvat overigens zowel de gebiedsgerichte als niet-gebiedsgerichte 
onderwerpen. Juist op het niveau van de (nationale) visievorming moet de relatie worden gelegd 
tussen algemene doelstellingen en uitwerking daarvan in beleid voor enerzijds plaatsgebonden 
activiteiten en anderzijds niet-plaatsgebonden handelingen, zoals het gebruiken van gevaarlijke 
stoffen en producten. Het voor gemeenten verplichte rioleringsplan komt, zoals beschreven in 
paragraaf 4.3.9 van de memorie van toelichting, terug als onverplicht rioleringsprogramma. Een 
nationaal programma voor luchtkwaliteit (Nationaal Samenwerkingsprogramma Luchtkwaliteit) kan 
worden geregeld op grond van afdeling 3.2 van het wetsvoorstel. De regeling voor 
milieukwaliteitseisen in hoofdstuk 5 van de Wet milieubeheer wordt vervangen door de regeling 
voor omgevingswaarden in afdeling 2.3 van dit wetsvoorstel. De doorwerking van omgevings-
waarden naar besluiten wordt geregeld via instructieregels op grond van afdeling 2.5 of 
beoordelingsregels op grond van paragraaf 5.1.3. De regeling voor milieueffectrapportage uit 
hoofdstuk 7 van de Wet milieubeheer is – onder de in de memorie van toelichting beschreven 
wijzigingen – overgenomen in afdeling 16.4 van het wetsvoorstel. De instellingsbepalingen voor de 
Commissie voor de milieueffectrapportage zullen worden opgenomen in een algemene maatregel 
van bestuur die wordt gebaseerd op afdeling 17.1 van het wetsvoorstel. De grondslag voor 
algemene regels over inrichtingen, opgenomen in paragraaf 8.1 van de Wet milieubeheer, komt 
terug in afdeling 4.1 van het wetsvoorstel. De grondslagen voor vergunningen zijn al eerder uit 
hoofdstuk 8 geschrapt en overgegaan naar de Wabo. Ook enkele specifieke onderdelen kunnen 
vervallen met de inwerkingtreding van de Omgevingswet. De voorgestelde artikelen 3.5, 3.7, 
eerste lid, 3.8, eerste lid, en 20.17 voorzien in opvolging van de bepalingen over de actieplannen 
en geluidbelastingkaarten van de richtlijn omgevingslawaai die in hoofdstuk 11 van de Wet 
milieubeheer geïmplementeerd zijn. De regels over bijzondere omstandigheden in hoofdstuk 17 
van de Wet milieubeheer komen deels terug in afdeling 19.1 van het wetsvoorstel. Hoofdstuk 20 
van het wetsvoorstel voorziet verder in regelingen voor een deel van de informatieverplichtingen 
uit hoofdstuk 12 van de Wet milieubeheer. De overige regels in hoofdstuk 11 over geluid zullen in 
het spoor van de Wet geluidhinder worden geïntegreerd. Na de inwerkingtreding van de 
Omgevingswet en de aanvullingswet voor geluid zal de Wet milieubeheer nog bestaan uit de 
regelingen voor niet-plaatsgebonden handelingen, de regelingen over afvalstoffen en de 
301
