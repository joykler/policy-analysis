omgevingsrecht worden geraakt. Een aanpak waarbij binnen het huidige stelsel alleen het 
bestemmingsplan ‘leaner and meaner’ wordt gemaakt, komt onvoldoende tegemoet aan de actuele 
behoeften in de praktijk, namelijk om ruimtelijke ordening en milieu te verbinden. Dit zou het nu al 
versnipperde stelsel alleen maar ingewikkelder maken en biedt slechts beperkte toekomstwaarde. 
De aanpak die de regering nastreeft vergt onvermijdelijk een herziening van het hele wettelijke 
stelsel van het omgevingsrecht. 
Voorbeeld 
De Binckhorst is een ‘verouderd’ bedrijventerrein van ca. 130 hectare in Den Haag. De gemeenteraad van Den 
Haag heeft voor het gebied de ‘Gebiedsaanpak Binckhorst’ vastgesteld, waarbij niet wordt ingezet op een 
vastomlijnd eindbeeld, maar wordt gekozen voor een organische ontwikkeling van het gebied naar een 
gemengd woon-werkmilieu. De gemeente heeft daarbij een kaderstellende en faciliterende rol. Investeerders en 
andere gebruikers van het gebied worden van harte uitgenodigd om met plannen te komen. De voorwaarde 
voor het toelaten van initiatieven is de toets of de ambitie voor het gebied met het verlenen van toestemming 
voor het initiatief dichterbij wordt gebracht. Voor de Binckhorst wordt bij wijze van experiment op basis van de 
Crisis- en herstelwet, vooruitlopend op de Omgevingswet een omgevingsplan worden gemaakt. Voor alle 
aspecten van de fysieke leefomgeving zoals het waarborgen van de veiligheid, de bescherming van 
stedenbouwkundige waarden, het beschermen van de gezondheid en het voorkomen van hinder worden per 
deelgebied randvoorwaarden of ambities geformuleerd. De onderbouwing daarvan vindt plaats in een 
omgevingseffectrapportage, waarvan het MER deel uitmaakt. Het omgevingsplan bevat daardoor niet meer 
regels dan noodzakelijk voor het stimuleren van de gewenste organische ontwikkeling en het waarborgen van 
de kwaliteit van de leefomgeving.  
Erkend wordt dat nieuwe mogelijkheden kunnen leiden tot nieuwe vraagstukken en juridische 
complicaties. Daarvoor worden de ogen niet gesloten. In een werkgroep wordt momenteel samen 
met de VNG, het IPO en VNO/NCW een gezamenlijke visie uitgewerkt over welke onderwerpen in 
aanmerking komen voor regulering in het omgevingsplan en welke niet. Van belang is ook dat 
inmiddels al bijna 10% van alle gemeenten experimenteert met het opstellen van een 
omgevingsplan. Alle bevindingen die daarbij boven water komen, worden betrokken bij de verdere 
vormgeving van de uitvoeringsregelgeving die voor het omgevingsplan wordt geschreven. 
8.1.1  Totstandkomingsprocedure omgevingsplan 
De leden van de fractie van de SP zijn er bij het stellen van vragen over het omgevingsplan 
kennelijk vanuit gegaan dat het wetsvoorstel niet voorziet in een plicht voor gemeenten om een 
omgevingsplan vast te stellen. Gevraagd wordt waarom het omgevingsplan niet verplicht is 
(4.19). Ook stellen deze leden vragen over het moment waarop een omgevingsplan appellabel 
wordt, of en op welke wijze publicatie hiervan verplicht is, hoe burgers kunnen weten wanneer ze 
bezwaar kunnen maken, op welke wijze appellanten worden gehoord over hun zienswijzen en of de 
gemeenteraad betrokken is bij de vaststelling van een omgevingsplan (4.28).  
In antwoord op de gestelde vragen is het goed eerst eventuele misverstanden weg te nemen. Alle 
gemeenten dienen voor het gehele grondgebied een omgevingsplan vast te stellen, waarin de 
regels die de gemeente stelt over de fysieke leefomgeving worden opgenomen. Het omgevingsplan 
blijft, net als het huidige bestemmingsplan, verplicht en blijft deel uitmaken van het toetsingskader 
voor bouw- en andere ruimtelijke ontwikkelingen. Wat ook blijft is dat het omgevingsplan door de 
gemeenteraad wordt vastgesteld. Alleen als de gemeenteraad een daartoe strekkend 
delegatiebesluit neemt, kan het college van burgemeester en wethouders, binnen de in het 
delegatiebesluit gegeven begrenzingen, delen van het omgevingsplan vaststellen. 
Besluiten tot vaststelling van het omgevingsplan (besluiten tot wijziging daaronder begrepen) 
worden voorbereid met toepassing van afdeling 3.4 Awb. Die zogenoemde uniforme openbare 
voorbereidingsprocedure is ook nu al voorgeschreven voor de voorbereiding van 
bestemmingsplannen. Deze procedure bevat tal van waarborgen, zoals een openbare kennisgeving 
van de terinzagelegging van het ontwerpbesluit in een of meer dag-, nieuws-, of huis-aan-
huisbladen. Burgers en omwonenden hebben de gelegenheid gedurende de terinzagelegging van 
het ontwerpbesluit de keuze om schriftelijk dan wel mondeling een zienswijze in te dienen. Binnen 
de uitgebreide voorbereidingsprocedure bestaat er geen plicht tot het horen van indieners van 
zienswijzen, als daar niet om is gevraagd. De praktijk is dat bij meer ingrijpende projecten een 
144
