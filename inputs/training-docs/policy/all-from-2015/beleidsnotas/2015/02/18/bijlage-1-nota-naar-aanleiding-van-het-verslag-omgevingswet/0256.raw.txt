aan te geven welke onderwerpen zich lenen voor regeling bij ministeriële regeling in plaats van dit 
via subdelegatie te regelen. Gelet op het grote detailniveau en de technische aard van dit soort 
regelingen is de regering van oordeel dat opname hiervan op AMvB-niveau de toegankelijkheid van 
de AMvB’s niet ten goede zou komen.  
14.5.3 Artikel 16.34 
De leden van de fractie van de ChristenUnie-fractie vragen (14.76) waarom in artikel 16.34, 
vierde lid, het woord ‘alleen’ gebruikt is in de zin dat alleen een milieueffectrapport wordt gemaakt 
als een plan of programma aanzienlijke milieueffecten kan hebben omdat het bevoegd gezag altijd 
kan kiezen om een MER te maken, ook als dat niet verplicht is. 
De constatering van deze leden is terecht. Deze bepaling is bedoeld om de wettelijke plicht aan te 
geven. Om die reden wordt via de nota van wijziging het woord ‘alleen’ geschrapt in artikel 16.34, 
derde en vierde lid. 
14.5.4 Artikel 16.36 
De leden van de ChristenUnie-fractie vragen welke adviseurs niet meer worden genoemd omdat de 
te raadplegen adviseurs verschillen met de adviseurs volgens de huidige Wet milieubeheer 
(14.79). 
Het antwoord van de regering is dat de respectievelijke Ministers van Infrastructuur en Milieu, van 
Economische Zaken en van Onderwijs, Cultuur en Wetenschap als adviseur voor de mer worden 
aangewezen (artikel 16.36, eerste lid, in samenhang met artikel 16.34, vijfde lid, onder b). 
Daarnaast zijn als adviseur aangewezen de bestuursorganen en instanties die op grond van een 
wettelijk voorschrift adviseren over de mer-plichtige besluiten waarvoor het plan-MER een kader 
vormt (artikel 16.36, eerste lid, in samenhang met artikel 16.34, vijfde lid, onder a). 
De indruk die deze leden hebben dat bepaalde adviseurs niet meer worden genoemd, berust 
waarschijnlijk op een misverstand. Wel is het zo dat wie in een concreet geval als adviseur moet 
worden betrokken, in het wetsvoorstel anders wordt bepaald. Hierdoor kan de te raadplegen 
adviseur in een concrete situatie een andere zijn dan in de huidige regelgeving. In de huidige 
wetgeving worden voor de plan-mer respectievelijk de project-mer de adviseurs geraadpleegd die 
op grond van het wettelijk voorschrift waarop het plan of besluit berust bij het plan of besluit 
worden betrokken. Onder de Omgevingswet zullen er echter vooral voor programma’s minder 
instanties zijn die op grond van een wettelijk voorschrift over het plan adviseren. Daarom is er in 
de Omgevingswet voor gekozen om de bestuursorganen en instanties die adviseren over besluiten 
voor de projecten waarvoor het plan een kader vormt, ook te laten adviseren over het plan.  
14.6 Hoofdstuk 17: Adviesorganen en adviseurs 
14.6.1 Artikel 17.8 
De leden van de fractie van de ChristenUnie vragen waarom andere functies niet als onverenigbaar 
zijn opgenomen voor adviesorganen op gemeentelijk niveau (14.86). Zoals in de artikelsgewijze 
memorie van toelichting bij dit artikel is opgenomen gaat het om een minimumeis, dat wil zeggen 
dat de gemeenteraad bij zijn benoemingenbeleid nog andere voorwaarden kan stellen voor 
benoeming van leden van gemeentelijke adviescolleges. De minimumeis is gerelateerd aan de 
scheiding tussen bestuur (college van burgemeester en wethouders) en controle op het bestuur 
(gemeenteraad). Omdat de gemeentelijke adviescommissie is bedoeld om het college van 
burgemeester en wethouders te adviseren, kan het college zelf geen onderdeel zijn van zijn 
adviescommissie.  
256
