besluitvormingsproces. Dit biedt kansen voor kwaliteit, slimme combinaties en duurzame 
oplossingen. Het biedt ook meer waarborgen voor veiligheid, gezondheid en omgevingskwaliteit.  
Het wetsvoorstel bevat opdrachten om omgevingswaarden of regels te stellen voor een groot 
aantal onderwerpen, onder meer op het gebied van (water)veiligheid en gezondheid, maar ook met 
het oog op de bescherming en het behoud van milieu, natuur en cultureel erfgoed. In deze nota en 
de kabinetsbrief Contouren uitvoeringsregelgeving wordt de verdere uitwerking daarvan 
beschreven. Het nieuwe stelsel voorziet verder in de instrumenten om, daar waar de kwaliteit niet 
gehaald wordt of dreigt te worden, maatregelen te treffen. Waar sprake is van een overtreding van 
regels of vergunningvoorschriften zal handhavend worden opgetreden. Het stelsel stuurt er actief 
op dat gestelde doelen voor de kwaliteit van de fysieke leefomgeving bereikt worden.  
Het nieuwe stelsel gaat uit van ieders verantwoordelijkheid voor de fysieke leefomgeving en legt 
concrete taken en bevoegdheden bij diverse overheden neer. Uitgangspunt is ‘decentraal, tenzij’. 
Dit betekent dat de lokale zorg voor de fysieke leefomgeving berust bij gemeenten en voor het 
waterbeheer bij waterschappen. Taken of bevoegdheden die niet doelmatig of doeltreffend door 
gemeenten of waterschappen kunnen worden verricht, worden aan de provincie of, ingeval van 
nationale belangen, aan het Rijk toegedeeld. In deze nota en de kabinetsbrief wordt beschreven 
hoe dit uitpakt voor de verdeling van bevoegdheden, bijvoorbeeld bij de toedeling van het bevoegd 
gezag voor vergunningverlening, maar ook bij advies of andere vormen van betrokkenheid. De 
regering geeft vorm aan de stelselherziening vanuit het besef dat voor de zorg voor de fysieke 
leefomgeving dikwijls samenwerking en een samenhangende aanpak nodig is om tot goede 
resultaten te komen. Het wetsvoorstel voorziet dan ook in een opdracht om uit te gaan van de 
samenhang van belangen binnen de fysieke leefomgeving en rekening te houden met taken en 
bevoegdheden van andere bestuursorganen. Het nieuwe stelsel stimuleert een cultuur waarin 
overheden werk maken van die samenwerking daarop ook aanspreekbaar zijn.  
Daarnaast bevordert de regering met het nieuwe stelsel dat burgers en bedrijven aan de voorkant 
van het proces worden betrokken en kunnen meedenken. Vroegtijdige participatie vergroot de 
kwaliteit en het draagvlak van het beleid en belangrijke besluitvorming voor de fysieke 
leefomgeving. Ook dat geeft uitdrukking aan de gemeenschappelijke verantwoordelijkheid voor de 
fysieke leefomgeving. 
Balans tussen flexibiliteit en rechtszekerheid 
Veel vragen in het verslag gaan over de werking en betekenis van flexibiliteit, in het bijzonder in 
relatie tot rechtszekerheid. Diverse fracties vragen om te verduidelijken wanneer flexibiliteit aan de 
orde kan zijn en op welke manier de voorspelbaarheid, inzichtelijkheid en rechtsbescherming is 
geborgd, zowel voor burgers, bedrijven als overheden. In de beantwoording wordt ingegaan op de 
betekenis van het (verzamel)begrip flexibiliteit. Er zijn verschillende vormen van flexibiliteit die elk 
aan een specifiek instrument van de Omgevingswet zijn gekoppeld. Er zijn 
flexibiliteitsmogelijkheden bij regels die zijn gericht tot overheden en bij regels over activiteiten 
(meestal bedrijven). Dit zorgt ervoor dat de toepassing op maat is en de wettelijk geborgde 
procedures en rechtsbescherming voor belanghebbenden daarop zijn toegesneden. In de nota en 
de brief wordt beschreven op welke wijze de verschillende vormen doelgericht ingezet kunnen 
worden. Voor de inzet kunnen verschillende motieven zijn. De flexibiliteitsbepalingen in het 
wetsvoorstel zijn steeds bedoeld om de doelen van de wet te dienen – dus om de fysieke 
leefomgeving goed te beschermen en doelmatig te benutten. Zo kan flexibiliteit worden ingezet om 
lokale kwaliteiten te beschermen, zoals bepaalde landschapselementen, om rekening te houden 
met lokale variaties in de fysieke leefomgeving (bijvoorbeeld in gesteldheid van de bodem of het 
water), om meer balans te bieden in bescherming bij cumulatie van gevolgen voor de fysieke 
leefomgeving enzovoort. Flexibiliteit kan zorgen voor meer dynamiek in gebieden of ruimte geven 
in situaties waarin een regel onevenredig bezwarend uitpakt of innovatieve oplossingen worden 
belemmerd. De toepassing moet altijd gericht zijn op de concrete doelen en blijven binnen 
begrenzingen die de regelgeving daaraan stelt. Het wetsvoorstel bevat waarborgen die ervoor 
zorgen dat de uitkomst daarvan kenbaar is voor belanghebbenden, en als die daartegen bezwaren 
hebben, kunnen zij het oordeel van een rechter vragen. De regering heeft er begrip voor dat 
13
