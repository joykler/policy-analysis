Steun vanuit de uitvoeringspraktijk 
Leden van de PvdD-fractie twijfelen eraan of de uitvoeringspraktijk wel op de verandering in het 
omgevingsrecht zit te wachten, en de leden van de ChristenUnie-fractie zijn bezorgd dat integratie 
van wettelijke systemen voor onzekerheid en onduidelijkheid zorgt (2.24, 1.88). De regering ziet 
de stelselherziening juist als een antwoord op de eerdergenoemde problemen. Dat zijn ook de 
problemen die in de uitvoeringspraktijk worden gevoeld. De opvatting dat het omgevingsrecht 
complex is geworden wordt dan ook breed gedeeld, zowel door het bedrijfsleven als ook door 
uitvoerende bestuursorganen. Verder zijn met het Interprovinciaal Overleg, de Vereniging van 
Nederlandse Gemeenten en de Unie van waterschappen afsprakenkaders gemaakt over de 
uitwerking van het omgevingsrecht. Veranderingen in het omgevingsrecht kunnen weliswaar 
vragen en onzekerheden oproepen, maar vanuit de uitvoeringspraktijk worden veel voorstellen 
ondersteund of zijn meeontwikkeld. Om te verzekeren dat de stelselherziening aansluit bij 
bestaande behoeften wordt gedurende het hele ontwikkelingsproces intensief met 
vertegenwoordigers van de uitvoeringspraktijk overlegd. Het moet nadrukkelijk ook ‘hun’ 
stelselherziening worden. Bovendien wordt op deze wijze zeker gesteld dat gebruikers van het 
omgevingsrecht met de stelselherziening uit de voeten kunnen. Van hun ervaringen en inzichten 
wordt gebruik gemaakt.  
Verder wil de regering erop wijzen dat voor de stelselherziening verbeterdoelen en uitgangspunten 
zijn geformuleerd die zowel voor het wetsvoorstel gelden als voor de uitvoeringsregelgeving. Deze 
zijn in paragraaf 1.4 en hoofdstuk 2 van de memorie van toelichting beschreven. Bij de vormgeving 
van het stelsel wordt voortdurend gekeken hoe deze doelen en uitgangspunten het best kunnen 
worden gerealiseerd. Bovendien worden zowel het wetsvoorstel als de verschillende op te stellen 
AMvB’s onderworpen aan dezelfde toetsen. Daarbij kan worden gedacht aan toetsen op het gebied 
van administratieve lasten, effecten voor bedrijven en het milieu, gevolgen voor de rechtspraak, 
enzovoort. Op dit laatste heeft ook de vraag van de leden van de D66-fractie betrekking. Die leden 
vragen de veronderstelling te onderbouwen dat integratie van wet- en regelgeving leidt tot minder 
regeldruk (10.11). Het gaat hier niet zozeer om een veronderstelling, maar om een opgave die de 
regering zich heeft gesteld. Een van de doelstellingen is het vergroten van de inzichtelijkheid, de 
voorspelbaarheid en het gebruiksgemak van het omgevingsrecht. Vermindering van regeldruk 
draagt hieraan bij. Bij keuzen die in het kader van de uitwerking van het nieuwe stelsel worden 
gemaakt wordt daarom steeds gekeken naar gevolgen voor de regeldruk. Ook de administratieve 
lasten, die in het kader van de toetsing van de nieuwe wet- en regelgeving worden berekend zijn 
een indicator voor de regeldruk. Zie ook de reactie op vragen over de positie van burgers en 
bedrijven in paragraaf 6.2 van deze nota.  
Verder worden nu al de nodige inspanningen verricht om de implementatie van het nieuwe stelsel 
goed te laten verlopen. Zie daarvoor ook paragraaf 12.2 van deze nota. In dit kader wil de regering 
nog wijzen op de mogelijkheden die digitalisering biedt voor een goede en eenvoudige uitvoering 
van de Omgevingswet. De Raad van State, het bedrijfsleven en andere overheden geven aan dat 
hier verdere stappen in kunnen worden gezet. Op dit moment wordt al veel informatie over de 
fysieke leefomgeving aangeboden. Dat betekent echter niet dat deze voor de gebruikers ook altijd 
beschikbaar is, of dat bestaande gegevens eenvoudig kunnen worden hergebruikt voor 
bijvoorbeeld het aanvragen van een vergunning. Omdat de digitale informatiebronnen en ICT-
voorzieningen allemaal verschillend zijn georganiseerd, bestuurd en gefinancierd, is aanpassing 
aan de gebruikerswensen in de huidige situatie niet eenvoudig. Ook bij de digitalisering van de 
besluiten die in het wetsvoorstel worden geregeld, staat de gebruiker centraal: de initiatiefnemer, 
de belanghebbende of het bevoegd gezag. Het streefbeeld is dat de gebruiker eenvoudig alle 
relevante informatie kan krijgen over op een bepaalde plaats geldende regels en over de actuele of 
vergunde kwaliteit van de fysieke leefomgeving, zodat snel duidelijk is wat op die plek kan en mag. 
Die gegevens moeten voldoende kwaliteit hebben om besluitvorming op te kunnen baseren. 
Hierdoor kunnen onderzoekslasten worden verlaagd. Bovendien biedt dit kansen om besluitvorming 
en procedures te versnellen én te verbeteren. De visie van de regering is dat een dergelijke 
verbetering alleen kan worden bereikt door de huidige losstaande voorzieningen onderdeel te
