Rechten van burgers bij overschrijding van omgevingswaarden 
De leden van de ChristenUnie-fractie willen vervolgens weten op welke wijze is geborgd dat 
consumenten en bedrijven voldoende rechtsbescherming hebben in geval van (dreigende) 
overschrijding van de omgevingswaarden. Hun vraag is welke bestuursorganen op hun 
verantwoordelijkheid voor de handhaving van de omgevingswaarden kunnen worden aangesproken 
(5.115, 5.116).  
Burgers en bedrijven kunnen in de eerste plaats de bestuursorganen aanspreken die zijn belast 
met de uitvoering van een programma (zie het antwoord aan het begin van dit onderdeel) of bij 
‘geen gehoor’ het algemeen rechtstreeks gekozen vertegenwoordigende orgaan. Als ook dat niet 
leidt tot de opstelling van een programma, kan de belanghebbende concreet vragen om de 
vaststelling van een programma. Ook kan een handhavingsverzoek worden gedaan. Leidt dat niet 
tot het gewenste resultaat, dan staat de weg naar de burgerlijke rechter open. Een verdere 
toelichting op programma’s is overigens opgenomen in paragraaf 8.4 van deze nota. 
Ten slotte constateren de leden van de ChristenUnie-fractie dat activiteiten die niet in betekenende 
mate effect hebben op omgevingswaarden kunnen worden gereguleerd door uniforme regels om zo 
te voorkomen dat een gebied geheel op slot gaat en onevenredig zware onderzoeks- en 
procedureverplichtingen gelden. De regering is verheugd met de ondersteuning die de genoemde 
leden daarvoor geven. Wel vragen die leden zich af hoe wordt voorkomen dat vele kleine effecten 
van activiteiten optellen tot een groot effect wat wel van betekenende mate is (6.19). Ten aanzien 
daarvan verwacht de regering dat het antwoord over het programma in paragraaf 8.4 en de 
monitoring in paragraaf 8.13 de leden van de ChristenUnie-fractie gerust kan stellen. 
3.7.6 Verschil in gewicht tussen omgevingswaarden en instructieregels  
Hiërarchie tussen omgevingswaarden en instructieregels? 
De leden van de D66-fractie (5.79) willen graag weten of het feit dat het wetsvoorstel aan een 
omgevingswaarde het vereiste verbindt dat deze kwantificeerbaar is, zou kunnen leiden tot een 
hiërarchie tussen verschillende omgevingswaarden, waarbij moeilijker kwantificeerbare onderdelen 
van de fysieke leefomgeving op de achtergrond raken.  
In de eerste plaats wil de regering benadrukken dat de vastlegging van door het wetsvoorstel 
verplichte omgevingswaarden en de ‘onverplichte’ omgevingswaarden die de regering voornemens 
is vast te leggen in het voorgenomen Besluit kwaliteit leefomgeving, niet leidt tot een onderlinge 
hiërarchie. Zij krijgen dezelfde juridische status. 
De wijze waarop omgevingswaarden moeten worden betrokken bij de uitoefening van taken of 
bevoegdheden van bestuursorganen op grond van de Omgevingswet, moet worden vastgelegd in 
instructieregels (zie artikel 2.24, eerste lid, van het wetsvoorstel). Naast instructieregels die ertoe 
strekken om omgevingswaarden te verwezenlijken, kunnen ook instructieregels voor taken of 
bevoegdheden van bestuursorganen worden gesteld om andere doelstellingen voor de fysieke 
leefomgeving te bewerkstelligen. Het gaat hier dan om andere materiële normen of 
beleidsdoelstellingen die in het Besluit kwaliteit leefomgeving zullen worden opgenomen. Daarbij is 
te denken aan instructieregels met het oog op geur, externe veiligheid, cultureel erfgoed of het 
Natuurnetwerk Nederland (voorheen de Ecologische Hoofdstructuur). Deze instructieregels hebben 
dezelfde juridische status als de instructieregels die worden gesteld om te voldoen aan 
omgevingswaarden. In die zin zal er óók geen verschil in hiërarchie kunnen ontstaan.  
Meten of berekenen van geluid en geur 
De vraag van de leden van de D66-fractie of andere aspecten van de fysieke leefomgeving, zoals 
geur en buitengeluid berekenbaar zijn, kan de regering bevestigend beantwoorden (5.80). 
Geluidsniveaus zijn inderdaad te meten, maar worden doorgaans berekend, bijvoorbeeld omdat 
meten nog niet kan (bij een nog aan te leggen weg), maar vooral ook omdat bij (kortstondig) 
meten geen zinvolle relatie gelegd kan worden met de jaargemiddelde geluidnormen (L ). 
den
57 
 
