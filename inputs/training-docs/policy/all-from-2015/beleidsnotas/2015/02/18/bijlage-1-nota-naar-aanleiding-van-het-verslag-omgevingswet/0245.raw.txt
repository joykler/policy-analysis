leefomgeving of voor de mens. Dergelijke gevolgen worden ook tot de reikwijdte van de 
Omgevingswet gerekend. In artikel 1.2, derde lid, worden “activiteiten waardoor emissies, hinder 
of risico’s worden veroorzaakt” genoemd, waarbij de term ‘risico’s’ duidt op de interne en externe 
veiligheid. Verder behoort een veilige fysieke leefomgeving tot de maatschappelijke doelen van de 
wet, opgenomen in artikel 1.3. 
14.1.2 Artikel 1.3 
De leden van de SP-fractie zien verder een noodzaak tot het definiëren van het begrip ‘gezondheid’ 
(1.61). Het is echter ongebruikelijk om in wetgeving begrippen te definiëren die gebruikt worden 
in dezelfde betekenis die ze in het normale spraakgebruik hebben. Ook in de huidige Wet 
milieubeheer en in wetten als de Arbeidsomstandighedenwet, de Gezondheidswet en de Wet 
publieke gezondheid wordt het begrip zonder definitie gebruikt. Een bekende definitie is overigens 
die uit het oprichtingsdocument van de Wereldgezondheidsorganisatie uit 1948: “Gezondheid is 
een toestand van volledig lichamelijk, geestelijk en maatschappelijk welzijn en niet slechts de 
afwezigheid van ziekte of andere lichamelijk gebreken.” Deze brede definitie maakt duidelijk dat de 
Omgevingswet en zijn uitvoeringsregelgeving slechts een bijdrage kan leveren aan het beschermen 
van de gezondheid.  
De leden van de D66-fractie vragen ook waarom de begrippen ‘activiteit’ en ‘maatschappelijke 
functies’ niet gedefinieerd zijn en hoe zich dit verhoudt tot de rechtsbescherming (15.1). Beide 
begrippen zijn nadrukkelijk niet beperkend bedoeld: regelgeving en besluitvorming op grond van 
de Omgevingswet kan gaan over alle menselijke activiteiten en over alle functies die de fysieke 
leefomgeving kan vervullen. Een eventuele begripsomschrijving zou dan ook zodanig 
veelomvattend zijn dat deze de praktijk niet meer houvast zou bieden dan het ongedefinieerde 
begrip. Het begrip ‘activiteit’ krijgt in beginsel steeds een uitwerking in de uitvoeringsregelgeving 
en decentrale regelgeving en zal dus nauwelijks een rol kunnen spelen in de jurisprudentie. De 
regering verwacht dan ook niet dat ‘maatschappelijke functies’ een rol zouden krijgen in de 
jurisprudentie, nu in de memorie van toelichting duidelijk is gemaakt dat hiermee geen afgebakend 
begrip is bedoeld.  
De leden van de PvdA-fractie (2.2) willen ook in de doelstelling opnemen wat de onderdelen zijn 
van de fysieke leefomgeving. Dit zou echter leiden tot een doublure die niet bijdraagt aan een 
helder wetsvoorstel. Het begrip ‘fysieke leefomgeving’ is omschreven in artikel 1.2 en heeft 
daardoor een betekenis in het wetsvoorstel. Het is niet nodig enkele onderdelen van de fysieke 
leefomgeving te herhalen in artikel 1.3. De leden noemen verder enkele aspecten specifiek. 
Gezondheid is expliciet opgenomen in de eerste deel van de doelstelling van de wet, “bereiken en 
in stand houden van een veilige en gezonde fysieke leefomgeving en een goede 
omgevingskwaliteit”. Ook is expliciet bepaald dat “gevolgen voor de mens” ook behoren tot de 
reikwijdte van de Omgevingswet (zie artikel 1.2, eerste en vierde lid). De samenhang van de 
fysieke leefomgeving wordt al benadrukt in de doelstelling, omdat dit woord in de aanhef van 
artikel 1.3 is opgenomen.  
Op de vragen over het begrip ‘omgevingskwaliteit’ is ingegaan in paragraaf 3.6.1 van deze nota. 
14.1.3 Artikel 1.6 
De leden van de SP-fractie stellen voor onderdelen van de doelstelling over te nemen in de 
algemene zorgplicht (14.2) en de leden van de fractie van de ChristenUnie hebben ook vragen 
over het gebrek aan kleur van artikel 1.6 (14.14). Inderdaad is de algemene zorgplicht, op 
zichzelf gelezen, neutraal geformuleerd. De zorgplicht wordt naar het oordeel van de regering 
echter voldoende ingekaderd door de eerdere artikelen die de reikwijdte van de Omgevingswet en 
de doelen van de wet beschrijven. Zij acht het verder niet wenselijk de zorgplicht eenzijdig in te 
kleuren vanuit één van beide doelen van de wet. De zorgplicht heeft niet alleen betrekking op een 
veilige en gezonde fysieke leefomgeving of een goede omgevingskwaliteit, maar ook op een 
doelmatige benutting van de fysieke leefomgeving.
