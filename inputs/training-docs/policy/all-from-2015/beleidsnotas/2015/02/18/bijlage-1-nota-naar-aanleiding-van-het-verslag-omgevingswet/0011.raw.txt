1 Inleiding en samenvatting 
1.1 Algemeen 
Met belangstelling heeft de regering kennis genomen van de vragen en opmerkingen van de 
fracties over het wetsvoorstel voor de Omgevingswet. De regering dankt de partijen voor de 
gestelde vragen en de uitgesproken waardering.  
Met de stelselherziening wordt het omgevingsrecht integraal herzien. Dit is een omvangrijke 
operatie waarbij uiteindelijk 26 wetten opgaan in één nieuw wettelijk stelsel. Een operatie die 
gefaseerd wordt ingevoerd en waarbij actief geïnvesteerd is in draagvlak van andere overheden, 
bedrijven en belangenorganisaties. De verwachting van de regering is dat door de stelselherziening 
het omgevingsrecht logischer en toegankelijker wordt en vooral meer wordt toegespitst op de 
gebruikers van het recht. De meeste fracties ondersteunen de stelselherziening van het 
omgevingsrecht en de daarin opgenomen (kern)instrumenten. Het nieuwe stelsel heeft daarmee 
een stevig fundament. Uiteraard verschilt de insteek en de waardering per onderwerp en per 
fractie. De regering is echter verheugd dat het streven naar een meer samenhangende benadering 
van het beleid en de regelgeving over de fysieke leefomgeving breed wordt gesteund.  
In het verslag is een groot aantal vragen gesteld over de beoogde werking en de verdere 
uitwerking van het stelsel. Veel van deze vragen gaan over drie thema’s:  
 sturing op kwaliteit van de fysieke leefomgeving,  
 de balans tussen flexibiliteit en rechtszekerheid,  
 de verhouding tussen wet en algemene maatregelen van bestuur (AMvB’s).  
Een groot deel van de vragen gaat over het tweede deel van het motto van de stelselherziening 
‘ruimte voor ontwikkeling, waarborgen voor kwaliteit’. In de doelen van de wet en deze nota komt 
tot uitdrukking dat beide onderdelen in onderlinge samenhang gericht zijn op duurzame 
ontwikkeling. Het stelsel legt de wettelijke basis voor een duurzame ontwikkeling van de fysieke 
leefomgeving in Nederland, voor nu en in de toekomst. Dit krijgt verder uitwerking in 
uitvoeringsregelgeving en de uitvoeringspraktijk. Het biedt het kader voor burgers, bedrijven en 
overheden om hieraan in de praktijk daadwerkelijk invulling te geven.  
Het kabinet werkt, samen met bestuurlijke partners en maatschappelijke organisaties, aan het 
ontwikkelen van nieuwe werkwijzen voor een samenhangende, efficiënte en dienstverlenende 
uitvoering. Belangrijk daarvoor zijn het delen van kennis en best practices en de totstandkoming 
van een samenhangende digitale infrastructuur. Met onderdelen van de nieuwe aanpak wordt op 
dit moment geëxperimenteerd bij concrete projecten. Op die manier wordt nu al ervaring 
opgedaan, die bij de verdere uitwerking en uitvoering van het nieuwe stelsel zal worden betrokken. 
Vanzelfsprekend zal het parlement ook over deze uitkomsten en ervaringen worden geïnformeerd.  
1.2 Leeswijzer 
De regering heeft er voor gekozen om de vragen zoveel mogelijk in samenhang te beantwoorden. 
Met deze indeling wil de regering een goede uitleg bieden van de verschillende onderwerpen uit het 
wetsvoorstel. Dit is van belang voor de verdere parlementaire behandeling van het wetsvoorstel en 
de wetsgeschiedenis.  
De reactie van de regering op de thema’s sturing op kwaliteit van de fysieke leefomgeving, de 
balans tussen flexibiliteit en rechtszekerheid en de verhouding tussen wet en AMvB’s wordt 
hieronder samengevat en verder toegelicht in de hoofdstukken 2, 3, 4 en 5. Daarna worden in 
hoofdstuk 6 en 7 per doelgroep (burgers, bedrijven en bestuursorganen) een aantal thema’s 
toegelicht en worden in hoofdstuk 8 de vragen over de instrumenten beantwoord. Vanaf hoofdstuk 
9 worden vragen over overige thema’s beantwoord, waarbij de hoofdstukindeling van het verslag 
zoveel mogelijk is gevolgd.  
11
