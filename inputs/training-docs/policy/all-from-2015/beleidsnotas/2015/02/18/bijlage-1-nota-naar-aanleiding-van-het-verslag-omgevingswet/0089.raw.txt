De regering wil de bestaande mogelijkheden voor saldering en compensatie opnemen in het 
beoogde Besluit kwaliteit leefomgeving en deze waar mogelijk ook ten opzichte van de huidige 
regelingen een ruimer toepassingsbereik geven. Daarbij zal de regering ook bezien hoe salderen en 
compenseren mogelijk wordt voor lokaal geregelde onderwerpen: bijvoorbeeld voor het omhakken 
van een houtwal onder de voorwaarde dat een nieuwe houtwal wordt aangelegd op een plek die 
minder in de weg ligt. De vraag van de leden van de VVD-fractie of het voorbehoud in de memorie 
van toelichting ‘voor zover dat mogelijk is’ ook feitelijk inhoudt dat geen garantie wordt gegeven 
dat er altijd de mogelijkheid van salderen en compenseren zal worden geboden (1.29), 
beantwoordt de regering bevestigend. Er zijn belangen die niet verenigbaar zijn met saldering of 
compensatie. De vernietiging van bijvoorbeeld een archeologisch monument is niet te salderen, 
noch te compenseren.  
4.2.3 Tijdelijke afwijking van instructieregels 
In ons huidige omgevingsrecht biedt de Crisis- en herstelwet al de mogelijkheid om tijdelijk lokaal 
specifieke oplossingen te realiseren. De leden van de PvdA-fractie merkten terecht op dat in het 
beoogde Besluit kwaliteit leefomgeving deze mogelijkheid wordt voortgezet in navolging van die 
wet (3.1). Met die leden ziet de regering dit als mogelijkheid om op termijn de kwaliteit van de 
fysieke leefomgeving te verbeteren. De regering is verheugd te vernemen dat die leden een 
continuering daarvan ondersteunen. De leden van de PvdA-fractie benadrukken daarbij wel dat die 
tijdelijke oplossing geen ingrijpende verslechtering van de fysieke leefomgeving tot gevolg mag 
hebben en aan een duidelijke termijn wordt gebonden (3.1). Die leden geven ook als hun 
opvatting mee dat in die gevallen monitoring en een oplevertoets nodig zijn om zeker te stellen dat 
de norm na de tijdelijke periode daadwerkelijk wordt gehaald (3.2). De regering ondersteunt de 
lijn dat er door tijdelijke afwijking geen ingrijpende verslechtering van de fysieke leefomgeving 
mag plaatsvinden. In het beoogde Besluit kwaliteit leefomgeving worden hier waarborgen voor 
opgenomen. Monitoring en een oplevertoets kunnen daar deel van uitmaken, maar welke 
waarborgen nodig zijn hangt af van de aard van de instructieregel en de mogelijkheden voor 
tijdelijke afwijking die daarbij gegeven worden. 
De leden van de CDA-fractie pleiten voor een opzet waarbij de inhoudelijke regels, zeker waar die 
zijn afgeleid van Europese normen, hard blijven gelden maar waarbij wel ruimte blijft voor 
bestuursorganen om de manier te bepalen hoe die worden bereikt en de termijn waarbinnen die 
bereikt moet worden. Een alternatief zou kunnen zijn dat er een hiërarchie in belangen en normen 
wordt aangebracht, waarbij dus niet elke norm even zwaar is (5.46).  
De regering kiest in haar benadering de opzet die de leden van de CDA-fractie schetsen. Deze 
opzet is nagevolgd in de doorwerking van omgevingswaarden, zoals beschreven in paragraaf 3.7.4 
van deze nota. Voor de regels die niet strekken tot realisatie van omgevingswaarden maar voor 
andere doelstellingen voor de fysieke leefomgeving, zoals de beperking van geluidsbelasting en het 
bewerkstellingen van een veilige woonomgeving sluit de tijdelijke afwijking eveneens aan bij de 
benadering van de leden van de CDA-fractie. Het alternatief van een hiërarchie van belangen heeft 
de regering bestudeerd. Dat bleek een onbegaanbare weg. Zoals in paragraaf 3.7.6 van deze nota 
is beschreven, heeft de regering niet gekozen voor een hiërarchische indeling. 
4.2.4 Bestuurlijke afwegingsruimte en het ‘appels-en-peren-vraagstuk’ 
De leden van de PvdA-fractie onderschrijven het belang van het komen tot een goede kwaliteit van 
de fysieke leefomgeving. Maar zij vragen zich af hoe geborgd wordt dat ontwikkelingen in 
samenhang leiden tot een duurzame, gezonde en veilige leefomgeving. Hoe worden bij een 
beoogde ontwikkeling geluid, stank en externe veiligheid afgewogen? Hoe verhouden zich de Level 
day-evening-night (L ) waarden tot de odour-eenheden en tot de mol-eenheden? Wie bepaalt of 
den
er een per saldo verbetering van ‘de’ kwaliteit ontstaat? Bestaat er niet de kans dat de rechtsgang 
in plaats van over molen, straks over het proces van de afweging gaat, zo vragen deze leden 
(2.4). In een ander deel van het verslag geven de genoemde leden aan te worstelen met het 
vraagstuk op welke manier een bestuursorgaan verschillende grootheden tegen elkaar moet 
afwegen binnen de te creëren ruimte. Zij geven het voorbeeld waarin minder geluidsbelasting moet 
89 
 
