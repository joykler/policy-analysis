treffen van adequate beschermingsmaatregelen. Verder biedt artikel 2.27, onder a, een grondslag 
voor instructieregels voor de omgevingsverordening, wat vooralsnog vooral van belang is voor de 
werelderfgoederen die nu via het Besluit algemene regels ruimtelijke ordening worden beschermd. 
Belangrijk is ook artikel 5.1, eerste lid, onder b, over de vergunningplicht voor afwijking van het 
omgevingsplan. Gemeentelijke monumenten (en eventueel ook provinciale monumenten) worden 
in het nieuwe stelsel via het omgevingsplan beschermd en dit artikel biedt de grondslag voor de 
vergunningplicht voor activiteiten met betrekking tot deze monumenten. De huidige 
bevoegdheidsverdelingen blijven materieel gezien nagenoeg ongewijzigd. De 
beschermingsmogelijkheden worden met de introductie van het omgevingsplan zelfs iets breder, 
omdat de fysieke leefomgeving meer behelst dan alleen ruimtelijk relevante zaken als bedoeld in 
de huidige bestemmingsplanpraktijk. Daardoor is het omgevingsplan bijvoorbeeld ook geschikt 
voor de bescherming van gemeentelijke monumenten, inclusief historische interieurs. Wat betreft 
de ‘landing’ van de modernisering van de monumentenzorg, vooral de gebiedsgerichte 
monumentenzorg, waarover de leden van de fractie van de SP spreken, merkt de regering op dat 
23
het inderdaad nog niet zo zal zijn dat alle gemeenten de implementatie van de MoMo-wetgeving 
volledig zullen hebben gerealiseerd in hun bestemmingsplannen. Het voorliggende wetsvoorstel zet 
de modernisering van de monumentenzorg echter voort en de regering verwacht dat er met het 
expliciet opnemen van cultuurlandschappen in de definitie van cultureel erfgoed geen misverstand 
over kan bestaan dat ook met dit deel van het cultureel erfgoed rekening gehouden dient te 
worden in het omgevingsplan. Naar het oordeel van de regering biedt het wetsvoorstel met de 
voorgenomen uitvoeringsregelgeving voldoende waarborgen voor een minimaal gelijkwaardig 
beschermingsniveau en voor het behoud van cultureel erfgoed, voor zover dit de fysieke 
leefomgeving betreft. 
De leden van de SP-fractie vragen ook specifiek of een culturele paragraaf wordt opgenomen 
binnen de gemeentelijke omgevingsplannen (4.112). Op grond van een instructieregel in het 
voorgenomen Besluit kwaliteit leefomgeving zullen gemeenten regels moeten stellen voor de 
bescherming van het aanwezige cultureel erfgoed. Een deel van de gemeenten zal verder regels 
moeten stellen voor de bescherming van (rijksbeschermde) stads- of dorpsgezichten of 
werelderfgoederen. Ook kiezen veel gemeenten er uit eigen beweging voor om regels te stellen 
over de bescherming van bijvoorbeeld gemeentelijke monumenten. Het ligt dan ook voor de hand 
om in de toelichting bij een omgevingsplan een paragraaf over cultureel erfgoed op te nemen. 
De leden van de fractie van de ChristenUnie vragen waarom het beoordelen van cultuurhistorische 
aspecten en -waarden niet is opgenomen in het wetsvoorstel, mede in relatie tot het behoud van 
waardevolle cultuurhistorische landschappen en structuren (5.181). Cultureel erfgoed behoort 
zoals hiervoor ook aangegeven in antwoord op vragen van de leden van de fractie van de SP tot de 
fysieke leefomgeving en is daarmee een vast onderdeel van de centrale doelstelling uit artikel 1.3 
van het wetsvoorstel. Daarnaast zullen bij AMvB in ieder geval instructieregels worden gegeven 
over het behoud van cultureel erfgoed. Dit is vastgelegd in artikel 2.27, onder a, en artikel 2.28, 
onder a, van het wetsvoorstel en in de bijbehorende toelichting. Daarmee is naar het oordeel van 
de regering ook op wetsniveau adequaat geborgd dat bij de toepassing van de instrumenten uit de 
Omgevingswet, zoals de omgevingsverordening en het omgevingsplan, rekening gehouden moet 
worden met cultureel erfgoed. Daartoe moeten zoals blijkt uit de definitie in de bijlage, onderdeel 
A, van het wetsvoorstel ook cultuurlandschappen worden gerekend.  
Vergunningvrije bouwactiviteiten en monumentenactiviteiten 
Een andere vraag van de leden van de fractie van de SP houdt verband met de regeling voor 
vergunningvrij bouwen. Gevraagd wordt of het regime voor rijksbeschermde stads- en 
dorpsgezichten op dit punt gelijkgesteld gaat worden aan de gemeentelijke stads- en 
dorpsgezichten (4.115). Ook de leden van de fractie van de ChristenUnie vragen waarom het 
wetsvoorstel, uitgaande van één overheid, geen gelijkstelling regelt qua beschermingsregime voor 
provinciale en gemeentelijke monumentenzorg, bijvoorbeeld ten aanzien van vergunningvrij 
                                                
23
 Wet van 6 juni 2011 tot wijziging van de Monumentenwet 1988 en de Wet algemene bepalingen 
omgevingsrecht in verband met de modernisering van de monumentenzorg (Stb. 2011, 330). 
75
