Contouren uitvoeringsregelgeving. Het systeem van artikel 5.12 zal hiermee een sluitende regeling 
bieden. Of al dan niet voldaan wordt aan de gestelde criteria, in welk geval het ene of juist het 
andere bestuursorgaan bevoegd gezag wordt, moet blijken uit de aanvraag. Deze is leidend voor 
het bepalen van het bevoegd gezag. Er zal voor worden gezorgd dat de wijze van uitvraag van de 
te verstrekken gegevens bij de aanvraag zo is ingericht, dat aan de hand daarvan kan worden 
vastgesteld welk bestuursorgaan het bevoegd gezag is. Dit is naar huidig recht niet anders. Voor 
de in de vraag bedoelde meningsverschillen hoeft dus niet te worden gevreesd.  
Toepassing flexibiliteitsregeling bevoegd gezag 
Een bestuursorgaan dat bevoegd is om op een aanvraag om een omgevingsvergunning te beslissen 
kan die bevoegdheid aan een ander bestuursorgaan overdragen, mits dat andere bestuursorgaan 
daarmee instemt. Deze flexibiliteitsbepaling voor het bevoegd gezag is opgenomen in artikel 5.15 
van het wetsvoorstel. De leden van de ChristenUnie-fractie (5.138) vragen wat een wijziging in de 
aanwijzing van het bevoegd gezag in het Omgevingsbesluit betekent voor de toepassing van de 
flexibiliteitsbepaling. Op grond van artikel 5.15 kan de bevoegdheid om op een aanvraag om 
omgevingsvergunning te beslissen, alleen worden overgedragen door het in het Omgevingsbesluit 
aangewezen bevoegd gezag. Als sprake is van een wijziging van de toedeling van de bevoegdheid 
in het Omgevingsbesluit, als bedoeld in de artikelen 5.9 tot en met 5.11, zal voor zover nodig, 
worden voorzien in overgangsrecht. Dit kan ook overgangsrecht inhouden voor de gevallen waarin 
toepassing is gegeven aan artikel 5.15.  
Deze leden vragen ook wat de toepassing van artikel 5.15 betekent voor de bevoegdheid tot 
handhaving van de omgevingsvergunning. Het bevoegd gezag waaraan de bevoegdheid voor 
vergunningverlening is overgedragen, is ook bevoegd gezag voor het toezicht en de handhaving 
van deze omgevingsvergunning. 
8.7.3 Beoordelingsregels omgevingsvergunning 
De leden van de fractie van de ChristenUnie (5.134) onderschrijven het nut van bundeling van 
beoordelingsregels, maar achten een volledige bundeling onmogelijk. Gevraagd wordt waarom de 
kernbepalingen in onder meer de artikelen 2.10 tot en met 2.20 van de Wabo niet in het 
wetsvoorstel zijn opgenomen. De regering merkt op dat wanneer wordt gekeken naar de wettelijke 
regeling van de beoordelingsregels in de Wabo daarin nu een sterk verschil in gelaagdheid en mate 
van detaillering tussen de verschillende activiteiten is te zien. Zo is voor de ene activiteit alleen een 
belang aangegeven en zijn de beoordelingsregels voor de milieubelastende activiteiten verspreid 
over de Wabo, de Wet milieubeheer, het Besluit externe veiligheid inrichtingen en diverse andere 
AMvB’s. Door de beoordelingsregels van de Wabo over te nemen, zou nog steeds niet de essentie 
van de beoordelingskaders op wetsniveau zichtbaar zijn en zou bovendien een verschil in 
gelaagdheid ontstaan in regeling van de beoordelingskaders van de verschillende activiteiten. 
Daarom is gekozen voor uniformering op de volgende wijze: bundeling van de beoordelingsregels 
voor omgevingsvergunningen, voor zover die vereist zijn op grond van artikel 5.1 van het 
wetsvoorstel, in één AMvB. Op wetsniveau geeft het wetsvoorstel voor elke 
omgevingsvergunningplichtige activiteit op grond van artikel 5.1 aan welk belang en welke 
beginselen centraal staan bij de beoordeling van de aanvraag. Terecht merken de genoemde leden 
op dat niet alle beoordelingsregels van alle omgevingsvergunningen in het voorgenomen Besluit 
kwaliteit leefomgeving komen te staan. Zo staan de beoordelingsregels voor een 
omgevingsvergunning op grond van de waterschapsverordening of omgevingsverordening in deze 
verordeningen. Eindbeeld is dat digitale ontsluiting van ook deze beoordelingsregels de 
inzichtelijkheid voor de gebruiker verder vergroot. 
De leden van de ChristenUnie-fractie hebben over artikel 5.20, tweede lid, gevraagd of het in 
onderdeel b van dat artikellid genoemde uitzonderingscriterium ‘van beperkte omvang’ niet te veel 
ruimte laat voor interpretatie. Zij vragen waarom er niet voor is gekozen om de beoordeling of aan 
dit criterium is voldaan, door het Rijk te laten plaatsvinden, nu hier rijksbelangen in het geding zijn 
(14.53). In artikel 5.20, tweede lid, is bepaald dat de bij AMvB te stellen beoordelingsregels voor 
een aanvraag om een omgevingsvergunning voor een afwijkactiviteit als bedoeld in het eerste lid
