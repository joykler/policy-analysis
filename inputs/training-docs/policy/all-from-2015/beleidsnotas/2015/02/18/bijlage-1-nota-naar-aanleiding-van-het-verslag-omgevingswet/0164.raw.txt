schendingen (4.81). Ze vragen ook of de wettelijke zorgplicht gehandhaafd moet worden (4.82). 
Deze vragen lijken deels voort te komen uit een misverstand. De regering kiest niet voor een 
algemene zorgplicht omdat zij een behoefte zou hebben om de zorgplicht alleen terughoudend te 
laten handhaven. De regering kiest – zoals in de vorige paragraaf betoogd – voor een algemene 
zorgplicht om de eigen verantwoordelijkheid te benadrukken en om anderzijds een vangnet te 
bieden voor onvoorziene activiteiten of onvoorziene gevolgen van activiteiten. Dat vereist een open 
geformuleerde norm. Bij een dergelijke open norm krijgt men te maken met het ‘lex certa’-
beginsel, waarover de leden van de D66-fractie een vraag hebben (15.4). Een norm waarvoor een 
strafbepaling geldt moet door de wetgever voldoende precies worden vastgesteld: nulla poena sine 
lege certa (geen straf zonder zekere wet). Op grond van dit beginsel heeft de regering 
aangekondigd dat de algemene zorgplicht alleen bestuursrechtelijk handhaafbaar zal zijn en niet 
strafrechtelijk handhaafbaar. Verder werkt dit beginsel door naar de jurisprudentie rond 
zorgplichten. Uit die jurisprudentie blijkt dat een dergelijke open norm slechts gehandhaafd kan 
worden als er sprake is van ‘onmiskenbare strijd’ met die norm. De leden van de SP-fractie vragen 
in dit verband ook om dit begrip te verhelderen (4.83). Het zal echter sterk afhangen van de 
omstandigheden van het geval of er sprake is van ‘onmiskenbare strijd’. Daarvan kan bijvoorbeeld 
sprake zijn als een particulier een activiteit voortzet terwijl hij de substantiële nadelige gevolgen – 
zoals schade aan planten of bouwwerken – direct waarneemt. Of als een professional een nieuwe 
activiteit verricht, zich niet vergewist van mogelijke nadelige gevolgen voor de fysieke 
leefomgeving en geen maatregelen neemt om die te voorkomen of te beperken. Maar 
‘onmiskenbare strijd’ kan ook ontstaan als een bevoegd gezag aangegeven heeft welke 
maatregelen genomen moeten worden ter naleving van de zorgplicht en deze maatregelen niet 
worden uitgevoerd. 
Waar dat nodig is, zal in de uitvoeringsregelgeving een specifieke zorgplicht worden opgenomen 
(zie ook paragraaf 8.5.4 van deze nota). Ook een specifieke zorgplicht is een open norm, al is deze 
iets concreter. Bij dergelijke specifieke zorgplichten biedt het wetvoorstel de mogelijkheid aan het 
bevoegd gezag om een maatwerkvoorschrift op te leggen en zo de open norm van de zorgplicht in 
te vullen met een concrete norm voor een specifieke activiteit. Mocht dat maatwerkvoorschrift niet 
nageleefd worden, dan is een concrete verplichting geschonden en kan hierop worden 
gehandhaafd. 
De leden van de PvdA-fractie vragen naar de status van de 'afspraken' die worden gemaakt als een 
bevoegd gezag overtreding van de algemene zorgplicht constateert en naar de rechten van andere 
belanghebbenden bij die afspraken (5.10). Gegeven de open norm is het wenselijk dat het 
bevoegd gezag, de initiatiefnemer en eventuele belanghebbenden gezamenlijk bezien hoe in het 
concrete geval de algemene zorgplicht dient te worden nageleefd. Ook bij de naleving van meer 
concrete normen is het niet ongebruikelijk dat het bevoegd gezag eventueel na overleg met de 
initiatiefnemer aangeeft welke maatregelen moeten worden genomen om aan een voorschrift te 
voldoen en binnen welke termijn. Als de initiatiefnemer vervolgens verzuimt die maatregelen te 
treffen, kan handhavend worden opgetreden. Mochten belanghebbenden niet tevreden zijn over de 
wijze waarop het bevoegd gezag zijn handhavingsrol invult, dan kunnen zij een 
handhavingsverzoek doen. 
8.5.3 Reikwijdte van de algemene zorgplicht 
De leden van de fracties van de PvdA, D66 en de SP hebben vragen over de reikwijdte van de 
zorgplicht in relatie tot ongedefinieerde begrippen. De leden van de PvdA-fractie (5.9b) stellen dat 
in het bijzonder de reikwijdte van het begrip ‘fysieke leefomgeving’ zou moeten worden 
afgebakend zodat daarover in ieder geval geen misverstand kan rijzen. Op deze begrippen wordt 
ingegaan in paragraaf 14.1 van deze nota.  
De leden van de ChristenUnie-fractie vragen hoe artikel 1.8 functioneert in het geval dat een 
bedrijf nieuwe inzichten heeft waaruit blijkt dat zijn activiteit nadelige gevolgen kan hebben voor 
de fysieke leefomgeving, maar de regels hier nog niet in voorzien en het bedrijf wel voldoet aan de 
gestelde regels (5.97). Deze leden vragen daarom of de bepaling in artikel 1.8 niet ruimer moet 
worden geformuleerd. Een verruiming van artikel 1.8 zou echter de rechtszekerheid van 
164 
 
