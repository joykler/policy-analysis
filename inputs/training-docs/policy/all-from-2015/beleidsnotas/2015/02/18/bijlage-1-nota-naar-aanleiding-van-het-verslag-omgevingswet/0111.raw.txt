5.2 Waarborgen in de wet 
Diverse fracties vragen waarom bepaalde normen op AMvB-niveau en niet in het wetsvoorstel zijn 
opgenomen. Hieronder wordt kort de bestaande regelgeving geschetst. Vervolgens wordt 
aangegeven welke uitgangspunten zijn gehanteerd om onderwerpen in het wetsvoorstel te regelen 
en regels te bundelen in een beperkt aantal AMvB’s. De belangrijkste redenen voor bundeling zijn 
de toegankelijkheid voor gebruikers (burgers, bedrijven en overheden) en de tijdige omzetting van 
Europese en internationale regelgeving. Tot slot wordt ingegaan op vragen over de regeling van 
een aantal specifieke onderwerpen. Kern van de beantwoording is dat als het wettelijk systeem 
voldoende waarborgen bevat, ook voor de betrokkenheid van parlement en publiek, de uitwerking 
van de normstelling kan worden gebundeld in een beperkt aantal AMvB’s. 
Regeling op wetsniveau 
De aard en omvang van de bestaande omgevingsrechtelijke wetgeving verschillen sterk. Zo kennen 
de Wet ruimtelijke ordening en de Tracéwet een sterk procedureel karakter, met relatief weinig 
bepalingen in AMvB’s of ministeriële regelingen. Meer materiële wetten als de Waterwet en de Wet 
milieubeheer kennen juist veel normstelling op lager niveau. Dit is onder meer ingegeven door de 
technische aard en de grote omvang daarvan. Ook ligt aan het bestaande milieu-, water- en 
natuurrecht een grote hoeveelheid internationale en EU-regelgeving ten grondslag. De noodzaak 
om te kunnen voldoen aan de verplichtingen tot tijdige implementatie van EU-regelgeving heeft 
geleid tot een ruime delegatie van regelgevende bevoegdheid. In totaal omvat het huidige 
omgevingsrecht meer dan 120 AMvB’s en 120 ministeriële regelingen. 
In het voorstel voor de Omgevingswet zijn de hoofdelementen van het wettelijke systeem 
vastgelegd. Het gaat onder meer om de maatschappelijke doelen van de Omgevingswet, het 
toepassingsbereik en de toedeling van taken voor de fysieke leefomgeving. Verder zijn de 
belangrijkste instrumenten, waaronder de zes kerninstrumenten, op wetsniveau opgenomen. Ook 
de hoofdelementen van de procedures en waarborgen voor inspraak en rechtsbescherming en de 
regels over toezicht en handhaving zijn op wetsniveau geregeld. Verder krijgen ingrijpende 
bevoegdheden van overheden een basis op het niveau van de formele wet. Een voorbeeld hiervan 
is de regeling van de gedoogplichten, die direct ingrijpen in het eigendomsrecht van particulieren.  
Daarnaast vormt de wet een kader voor de uitwerking van regelgeving bij AMvB. In algemene zin 
kan gezegd worden dat de wet regelt waarover en onder welke voorwaarden een onderwerp 
geregeld wordt. De uitwerking daarvan geschiedt primair bij AMvB.  
Naar aanleiding van het advies van de Raad van State is het wetsvoorstel op diverse punten 
aangepast, zodat de sturing door wet en parlement wordt versterkt. Onder meer door 
regelgevende bevoegdheden nader te begrenzen en door op wetsniveau meer inzicht en richting te 
geven aan de inhoud van de normstelling. In het nader rapport en in het separaat toegezonden 
37
overzicht is dit beschreven en inzichtelijk gemaakt. Naar aanleiding van het advies is ook 
voorzien in een brede voorhangprocedure bij beide Kamers der Staten-Generaal en een regeling 
voor publieksparticipatie bij ontwerpregelgeving. Die wordt gevolgd bij de eerste totstandkoming 
en in beginsel ook bij latere wijzigingen daarvan. Mede in reactie op de vragen van de leden van de 
D66-fractie (7.11) kan dan ook worden verzekerd dat het parlement betrokken blijft bij de 
totstandkoming van de regels in de AMvB’s. Verder zullen de ontwerp-AMvB’s tegelijk met de 
Invoeringswet Omgevingswet aan de Afdeling advisering van de Raad van State worden 
voorgelegd. Dat betekent dat het parlement als medewetgever bij de behandeling van de 
Invoeringswet dan de balans kan opmaken. Hierop is in de vorige paragraaf uitgebreid ingegaan. 
Bundeling van normstelling in de AMvB’s 
De uitwerking van de normstelling op rijksniveau wordt om redenen van toegankelijkheid en 
samenhang gebundeld in een beperkt aantal AMvB’s. Op die manier zorgt de wet voor overzicht en 
                                                
37
 Kamerstukken II 2013/14, 33 962, nr. 7. 
111 
 
