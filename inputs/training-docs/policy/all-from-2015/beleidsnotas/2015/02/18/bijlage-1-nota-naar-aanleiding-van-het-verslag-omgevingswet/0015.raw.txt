- Bundeling gaat versnippering van regels tegen, verbetert samenhang en inzichtelijkheid, en 
vereenvoudigt tijdige implementatie 
In het wetsvoorstel zijn de hoofdelementen van het wettelijke systeem vastgelegd. Daarnaast geeft 
het wetsvoorstel sturing aan de uitwerking van concrete normstelling bij AMvB. De bundeling van 
regels maakt het omgevingsrecht beter toegankelijk voor burgers, bedrijven en overheden. Een 
veelgehoorde klacht bij de toepassing van het bestaande omgevingsrecht is de grote mate van 
versnippering en gelaagdheid. Om inzicht te krijgen, moeten initiatiefnemers en overheden diverse 
regelingen op verschillende niveaus raadplegen. Dit maakt de toepassing complex. De bundeling 
gaat de bestaande versnippering tegen en vergroot de samenhang, inzichtelijkheid en het 
gebruiksgemak van het omgevingsrecht. Daarnaast vereenvoudigt de bundeling van de normen op 
AMvB-niveau een goede en tijdige implementatie van Europese en internationale verplichtingen. Dit 
is voor het omgevingsrecht van wezenlijk belang in verband met de vele Europese en 
internationale regels die hieraan ten grondslag liggen.  
- Belang, verbindende kracht en kenbaarheid van normstelling is onverkort gewaarborgd 
De keuze voor bundeling in een beperkt aantal AMvB’s omvat nadrukkelijk geen oordeel over het 
belang van de normen of het beschermingsniveau. Integendeel, door alle normen op hetzelfde 
niveau te regelen wordt voorkomen dat er misvattingen ontstaan over het belang van de ene norm 
(bijvoorbeeld waterkwaliteit) ten opzichte van de andere norm (bijvoorbeeld luchtkwaliteit). Nu zijn 
die normen soms op verschillende niveaus geregeld, zonder dat de aard, inhoud of rechtsgevolgen 
daarvoor aanleiding geven. Het maakt voor de verbindende kracht geen verschil of ze al dan niet 
op wetsniveau zijn geregeld. De waarborgen voor de fysieke leefomgeving en de bescherming van 
de belangen dienen op dezelfde wijze in de regelgeving te worden geborgd als wanneer die op 
wetsniveau worden geregeld. Een gelijkwaardig beschermingsniveau is een belangrijk uitgangspunt 
voor de stelselherziening. Het inhoudelijke belang en de verbindende kracht van de normstelling 
blijft dus onverkort geborgd. Aan de vereisten van voorzienbaarheid en kenbaarheid is voldaan 
door een zorgvuldige procedure met betrokkenheid van Raad van State, parlement en publiek en 
bekendmaking in het Staatsblad. Met de ontsluiting, harmonisatie en bundeling van de 
normstelling beoogt de regering de samenhang ook de effectieve kenbaarheid en inzichtelijkheid 
van de regels voor gebruikers te vergroten. 
1.5 Vervolg 
Naast de in de vorige paragraaf beschreven thema’s zijn er vragen gesteld over de verschillende 
onderdelen van het wetsvoorstel. Deze worden in het verslag uitgebreid beantwoord. De uitwerking 
van de voorgenomen uitvoeringsregelgeving is beschreven in de kabinetsbrief Contouren 
uitvoeringsregelgeving die tegelijk met deze nota aan uw Kamer is aangeboden. De regering hoopt 
dat met deze omvangrijke nota de vragen naar tevredenheid zijn beantwoord. De behandeling van 
het wetsvoorstel door uw Kamer biedt daarnaast de duidelijkheid die nodig is om de contouren 
voor de uitvoeringsregelgeving verder uit te werken. In de beeldspraak van het bouwen van een 
huis biedt het wetsvoorstel de fundamenten en de dragende delen die het mogelijk maken om het 
nieuwe huis verder in te delen en in te richten. De regering ziet dan ook uit naar het vervolg van 
de behandeling van het wetsvoorstel. 
 
15
