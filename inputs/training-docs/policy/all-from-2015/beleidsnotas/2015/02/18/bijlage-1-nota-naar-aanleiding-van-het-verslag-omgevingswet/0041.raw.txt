van de fysieke leefomgeving betreft. In de navolgende onderdelen van deze paragraaf probeert de 
regering die tekortkoming weg te nemen. 
Nationale omgevingsvisie 
Op rijksniveau zullen de beleidsdoelen voor de kwaliteit van de fysieke leefomgeving of onderdelen 
daarvan worden neergelegd in de nationale omgevingsvisie of ter uitwerking daarvan eventueel in 
een of meer programma’s op rijksniveau. Het kabinet is inmiddels begonnen met die 
omgevingsvisie gestalte te geven (zie hierover ook paragraaf 8.3.6 van deze nota). Het voornemen 
is om in die nationale omgevingsvisie ook aandacht te geven aan de vraag hoe het Rijk de daarin 
op te nemen beleidsdoelen gestalte zal geven: wat is de rol van het Rijk, wat is de voorziene rol 
van de andere overheden. Lang niet alle doelen zullen om sturing door middel van regelgeving van 
het Rijk vragen. Veel daarvan zullen kunnen worden gerealiseerd door bestuurlijke arrangementen, 
zoals afspraken (denk hierbij bijvoorbeeld aan afspraken zoals het recente Energieakkoord voor de 
transitie naar duurzame energie), andere vergen wellicht financiële stimulansen (denk bijvoorbeeld 
aan de afronding van de bodemsanering). Sommige rijksambities kunnen ook direct betrekking 
hebben op uitvoering door het Rijk zelf, waarvoor geen mederealisatie van ander overheden nodig 
is. Voor beleidsdoelen van het Rijk die alleen of mede kunnen worden gerealiseerd door te sturen 
op de uitoefening van taken of bevoegdheden door bestuursorganen biedt hoofdstuk 2 van het 
wetsvoorstel twee figuren: de omgevingswaarde en de instructieregel, waarbij binnen die laatste 
een onderscheid kan worden gemaakt naar instructieregels voor de uitoefening van taken en 
instructieregels voor de uitoefening van bevoegdheden op grond van de Omgevingswet. 
Beleidsdoelen: bestuurlijk of juridisch vastleggen 
Wanneer een beleidsdoel inhoudt dat op een bepaald moment een onderdeel van de fysieke 
leefomgeving ten minste een bepaalde kwaliteit of staat moet hebben, biedt het wetsvoorstel de 
mogelijkheid om dat kwaliteitsdoel juridisch te verankeren. Zo’n beleidsdoel, vastgelegd in een 
omgevingsvisie, heeft een bestuurlijke status. Maar de vastlegging van een dergelijk beleidsdoel in 
een omgevingswaarde in een AMvB geeft daaraan een juridische status, dit als gevolg van de 
procedure van totstandkoming van die AMvB en de juridische gevolgen die aan een 
omgevingswaarde zijn verbonden. Het wetsvoorstel verbindt aan omgevingswaarden 
rechtsgevolgen: 1. er moet worden gemonitord of de omgevingswaarde wordt gerealiseerd en 2. 
als blijkt dat dit niet het geval is of er een dreiging is dat de vastgestelde kwaliteit niet wordt 
gehaald moet er een programma worden vastgesteld. Daarmee moet worden verzekerd dat die 
kwaliteit alsnog tijdig wordt behaald.  
Dan rijst de vraag – zoals die ook door de genoemde fractieleden is gesteld – of elk beleidsdoel dat 
ziet op (behoud of verbetering van) de kwaliteit van onderdelen van de fysieke leefomgeving de 
vorm moet krijgen van een omgevingswaarde. Dat is niet het geval. Dat is voor uiteenlopende 
kwaliteitsaspecten ook bijna niet mogelijk, zeker niet op nationaal niveau. Zo lopen bijvoorbeeld de 
archeologische, de monumentale, de historische, de landschappelijke kwaliteiten en de 
stedenbouwkundige kwaliteiten van plek tot plek uiteen. Het in meetbare of berekenbare eenheden 
of anderszins objectieve termen vastleggen door het Rijk van die kwaliteiten in omgevingswaarden 
in het beoogde Besluit kwaliteit leefomgeving is bijna onmogelijk en zou tot een sterke centralisatie 
leiden. Ook zouden de lasten van de verplichte monitoring van die waarden buitensporig hoog 
worden. Een keuze voor omgevingswaarden is in het systeem van het wetsvoorstel ook niet nodig. 
Het Rijk kan ter bescherming of verbetering van die kwaliteiten (‘andere doelstellingen voor de 
fysieke leefomgeving’) met instructieregels sturen op de afwegingen die bestuursorganen maken 
bij concrete besluiten (bijvoorbeeld omgevingsplannen, omgevingsverordeningen, 
omgevingsvergunningen, projectbesluiten). Zo wordt het basisbeschermingsniveau voor externe 
veiligheid op dit moment (in de huidige regelgeving) bewerkstelligd door concrete instructieregels 
die zijn opgenomen in de drie AMvB’s die de externe veiligheid betreffen. Deze instructieregels 
stellen randvoorwaarden aan omgevingsvergunningen en bestemmingsplannen in de vorm van 
maximaal toelaatbare risiconiveaus voor de omgeving van concrete bronnen. Dat is een adequate 
manier van borging. Borging daarvan door een omgevingswaarde voor externe veiligheid vast te 
41
