Zoals in paragraaf 3.5 is aangegeven, is het vaststellen van een omgevingswaarden niet in alle 
situaties het aangewezen instrument om te sturen op de kwaliteit van de leefomgeving. In veel 
gevallen zijn instructieregels of algemene regels een effectiever instrument. De genoemde 
verplichte omgevingswaarden worden in het voorgenomen Besluit kwaliteit leefomgeving 
vastgesteld omdat het wenselijk en mogelijk is om de gewenste staat of kwaliteit van de 
leefomgeving of toelaatbare belasting of toelaatbare concentratie of depositie van stoffen betreffen, 
uit te drukken in objectieve termen (bijvoorbeeld meetbaar/berekenbaar). Aan een 
omgevingswaarde worden zoals eerder aangegeven een monitoringsplicht en een programmaplicht 
bij dreigende overschrijding gekoppeld. Deze criteria gelden ook voor het opnemen van andere 
omgevingswaarden. Een Europese verplichting tot het halen van de norm kan, op basis van deze 
criteria, er toe leiden dat er in het voorgenomen Besluit kwaliteit leefomgeving nog extra 
omgevingswaarden opgenomen worden. Beleidskeuzes hierover moeten nog gemaakt worden. Het 
zal in ieder geval gaan om een zeer beperkt aantal extra omgevingswaarden.  
Op de vraag van de leden van de ChristenUnie-fractie of het de bedoeling is om op grond van 
artikel 2.15 Omgevingswet ook omgevingswaarden vast te stellen voor drinkwaterrelevante stoffen 
die gekoppeld zijn aan artikel 7, derde lid, van de kaderrichtlijn water (6.12), antwoordt de 
regering het volgende. De kaderrichtlijn bepaalt dat alle waterlichamen uiterlijk in 2015, met 
mogelijke uitloop naar 2027 in goede toestand moeten verkeren. De toestand moet goed zijn voor 
waterkwantiteit en voor waterkwaliteit (chemische toestand).  
Volgens de kaderrichtlijn moet elke drinkwaterwinning getoetst worden aan onder meer artikel 7, 
derde lid, van die richtlijn. In het voorgenomen Besluit kwaliteit leefomgeving zullen 
omgevingswaarden worden opgenomen voor waterkwantiteit en voor waterkwaliteit en de 
monitoring daarvan. Die omgevingswaarden gelden ook voor waterlichamen die worden gebruikt 
voor drinkwateronttrekking. Deze omgevingswaarden omvatten dus drinkwaterrelevante stoffen. 
Dit betekent dat in waterlichamen waarin drinkwaterwinningen voorkomen, gekeken moet worden 
of er maatregelen nodig zijn om te zorgen dat de kwaliteit van het desbetreffende waterlichaam 
niet achteruit gaat. Dit is nodig om op termijn het niveau van de zuivering te kunnen verlagen. De 
te treffen maatregelen zullen onderdeel zijn van de verplichte programma’s die zijn geregeld in de 
artikelen 3.6, 3.7 en 3.8 van het wetsvoorstel.  
Verder kan worden gemeld dat momenteel de voorbereidingen voor een nieuw convenant bodem 
en ondergrond 2016-2020 in volle gang zijn. Dat convenant strekt ertoe nieuwe afspraken te 
maken over de verdere vormgeving en uitvoering van het beleid voor de bodem en ondergrond. 
Meer in het bijzonder het streven om grondwaterverontreinigingen in gebieden met bijzonder 
strategische belangen voor het grondwater, bijvoorbeeld de aanwezigheid van 
drinkwaterwinningen, in 2020 zo veel mogelijk in overleg met belanghebbenden gebiedsgericht te 
beheren, daar waar dit juridisch, technisch en financieel mogelijk is. In de lijn van het huidige 
Besluit kwaliteiteisen en monitoring water 2009, dat mede strekt tot implementatie van de 
kaderrichtlijn, zullen in het voorgenomen Besluit kwaliteit leefomgeving instructieregels worden 
gesteld die bewerkstelligen dat er geen achteruitgang van de kwaliteit van de desbetreffende 
grondwaterlichamen plaatsvindt en een verbetering daarvan met oog op eenvoudige zuivering. De 
richtlijn verplicht tot monitoring. In het kader van de totstandkoming van dat besluit wordt 
onderzocht of voor drinkwater specifieke parameters zullen worden vastgesteld waarop zal worden 
gemonitord. Die parameters zijn momenteel vastgelegd in de (bijlage bij de) Regeling monitoring 
kaderrichtlijn water. 
De leden van de fractie van de SP (4.85) vragen of er nationale normen komen voor 
oppervlaktewater, grondwater en bodem en afstemming met normen voor in te nemen water voor 
drinkwater. Voor water zullen, zoals eerder aangegeven, in de uitvoeringsregelgeving de 
omgevingswaarden worden opgenomen die nodig zijn ter uitvoering van de kaderrichtlijn water en 
de grondwaterrichtlijn. Naar het oordeel van de regering is er geen noodzaak voor het stellen van 
aanvullende omgevingswaarden voor waterkwaliteit, zoals voor in te nemen water voor drinkwater. 
Met de omgevingswaarden voor oppervlaktewaterlichamen en grondwaterlichamen wordt ook de 
kwaliteit van het in te nemen water voor drinkwater beschermd. Regelgeving voor bodem zal via 
een apart spoor (aanvullingswetsvoorstel en –besluit) worden geïntegreerd in de Omgevingswet en 
49
