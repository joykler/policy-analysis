vergelijkbare wijze óf met een gelijkwaardig effect de eerdergenoemde belangen beschermt. Een 
‘gelijk’ beschermingsniveau zou vereisen dat de nieuwe regels materieel dezelfde beperkingen 
opleggen als de huidige regels, wat niet tegemoet komt aan de verbeterdoelen van de 
stelselherziening. Daarom is gekozen voor een ‘gelijkwaardig’ niveau.  
Gelijkwaardig beschermingsniveau, andere uitgangspunten en verbeterdoelen 
Het ontwerpprincipe van gelijkwaardige bescherming moet in samenhang worden bezien met de 
verbeterdoelen die met de stelselherziening moet worden bereikt en de andere uitgangspunten 
voor de stelselherziening.  
Een van de verbeterdoelen is het vergroten van de inzichtelijkheid, de voorspelbaarheid en het 
gebruiksgemak van het omgevingsrecht. Dat doel kan bij de op te stellen AMvB’s onder meer 
worden gerealiseerd door de vele honderden nu bestaande regels te harmoniseren en te 
systematiseren. Er zijn in de huidige wetgeving vele begrippen en definities die op elkaar lijken, 
materieel hetzelfde dekken, maar anders zijn verwoord. Het komt ook voor dat dezelfde begrippen 
worden gebruikt maar dat deze uiteenlopend zijn gedefinieerd waardoor ook de betekenis of 
reikwijdte anders wordt. Ook zijn er begrippen die inhoudelijk op onderdelen van elkaar verschillen 
maar waarbij de verschillen overbrugbaar zijn door deze onder een centrale noemer te brengen. 
Verder zijn er algemene begrippen die afhankelijk van het oogmerk van de regeling anders zijn 
gespecificeerd. Een voorbeeld daarvan: gebouw, kwetsbaar gebouw, beperkt kwetsbaar gebouw, 
geluidsgevoelig gebouw, ander geluidsgevoelig gebouw, gebouwen met een gezondheidszorg-
functie, gebouwen met een onderwijsfunctie, gebouwen met een kantoorfunctie, gebouw of 
woning, overig gebouw. Bij de samenvoeging van de huidige regelingen in een beperkt aantal 
AMvB’s zal de vereenvoudiging en harmonisatie ertoe leiden dat de regels dus niet identiek blijven. 
In het licht van dit verbeterdoel wordt, in overeenstemming met het in artikel 2.3 vervatte 
proportionaliteits- en subsidiariteitsbeginsel, ook bezien of het doel van een nu bestaande regel 
ook op een minder belastende wijze kan worden bereikt. Een voorbeeld hiervan is het vervangen 
van een vergunning door een algemene regel en eventueel een meldingsplicht. Als gekozen worden 
voor algemene regels in plaats van vergunningen, worden daaraan dezelfde oogmerken 
meegegeven als aan de vergunningplicht. 
Een thema waar het spanningsveld tussen gelijkwaardige bescherming en andere uitgangspunten 
en verbeterdoelen zich sterk laat zien is flexibiliteit. Op dit thema is in paragraaf 2.4 al ingegaan en 
zal in hoofdstuk 4 verder worden ingegaan. Daar is aangegeven dat de flexibiliteit van het 
wetsvoorstel niet betekent dat alles op losse schroeven wordt gezet. De flexibiliteitsbepalingen in 
het wetsvoorstel zijn steeds bedoeld om de doelen van de wet te dienen – dus om de fysieke 
leefomgeving goed te beschermen en doelmatig te benutten. In ieder geval worden diverse 
flexibiliteitsbepalingen die het huidige recht kent geïntegreerd in het nieuwe stelsel. Verder wordt 
bezien in hoeverre er meer ruimte kan worden geboden in de regels. In het beeld van de regering 
komt de achterliggende doelstelling van een regel niet in het gedrang als een regel meer open of 
flexibel wordt geformuleerd, een doelvoorschrift wordt vervangen door een middelvoorschrift of 
uitzonderingen worden gemaakt voor gevallen waarin een regel onevenredig bezwarend is.  
Een ander verbeterdoel is het bewerkstelligen van een samenhangende benadering van de fysieke 
leefomgeving in beleid, besluitvorming en regelgeving. Dit vereist dat overheden en andere spelers 
in het fysieke domein worden gestimuleerd om de diverse sectorale belangen in samenhang te 
beschouwen. Regulering van kwaliteiten vanuit een sectorale invalshoek voldoet niet meer. Deze 
samenhangende benadering leidt er toe dat de kwaliteitsopgave of ontwikkeling in de fysieke 
leefomgeving centraal staat in plaats van de specifieke afvinklijst van sectorale belangen.  
Een uitgangspunt voor het wetsvoorstel is verder het subsidiariteitsbeginsel, dat van belang is voor 
de bestuurlijke taakverdeling. Hoewel de hoofdlijnen van de bestuurlijke taakverdeling niet 
veranderen, kan soms een verschuiving optreden van verantwoordelijkheden naar decentraal 
bestuur. Dat gebeurt ook door de aard van een regel: door een instructieregel meer open of 
flexibel te formuleren komt er meer verantwoordelijkheid bij degene die de regel toepast. Daarmee 
komt de besluitvorming dichter bij de burger te liggen.  
81 
 
