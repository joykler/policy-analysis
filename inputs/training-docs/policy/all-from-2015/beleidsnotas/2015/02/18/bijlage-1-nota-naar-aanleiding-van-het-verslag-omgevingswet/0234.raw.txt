De leden van de D66-fractie informeren (4.140) specifiek naar de strafbaarstelling in de Wet op de 
economische delicten en naar de afbakening tussen de bestuurs- en de strafrechtelijke handhaving. 
Deze vragen maken ook deel uit van het onderzoek naar de punitieve handhaving door de 
Rijksuniversiteit Groningen. In dat onderzoek wordt onder meer gekeken naar de wijze waarop 
overtredingen van voorschriften die worden gesteld bij of krachtens de Omgevingswet strafbaar 
worden gesteld. Dit kan op drie wijzen gebeuren: via bestaande of nieuwe strafbepalingen in het 
Wetboek van Strafrecht, via zelfstandige strafbepalingen in de Omgevingswet of via het thans 
meest gangbare regime van opname in artikel 1a van de Wet op de economische delicten. Op de 
keuze voor een of meer van deze varianten wil de regering niet vooruitlopen, maar de resultaten 
van het onderzoek afwachten. Hetzelfde geldt voor de te maken keuze over de afbakening tussen 
de bestuurs- en strafrechtelijke handhaving. 
77
De leden van de SP-fractie stellen ook een vraag over de Richtlijn milieustrafrecht (10.4a). In 
paragraaf 4.18.1 van de memorie van toelichting is toegelicht dat deze specifieke richtlijn een 
uitzondering vormt op andere EU-richtlijnen, omdat deze richtlijn verplicht tot strafbaarstelling van 
bepaalde delicten, terwijl die andere EU-richtlijnen niet meer verlangen dan ‘een doeltreffend, 
evenredig en afschrikkend sanctiearsenaal’. Deze formulering laat de lidstaten uitdrukkelijk vrij in 
de keuze van dit sanctiearsenaal, hetzij bestuursrechtelijk, hetzij strafrechtelijke, hetzij een 
combinatie van beide handhavingsystemen. Zoals eerder beschreven wil de regering resultaten van 
onderzoek afwachten en daarna pas een keuze maken.  
12.4 Digitalisering / Laan van de Leefomgeving  
Een belangrijk onderdeel van de implementatie van de stelselherziening is digitalisering. 
Digitalisering is zeer relevant voor een goede en eenvoudige uitvoering van de Omgevingswet. 
Digitalisering draagt bij aan het bereiken van de doelen van de stelselherziening waaronder 
vermindering regeldruk, het vergroten van de inzichtelijkheid van regels en daardoor het 
voorkomen van tegenstrijdige regels, het vergroten van het gebruikersgemak en versnelling van de 
afhandeling van vergunningaanvragen. Er zijn verschillende vragen gesteld over de digitalisering in 
de Omgevingswet, waarbij wordt aangegeven dat het belang wordt gezien van een gedegen 
digitalisering. Deze vragen worden hieronder beantwoord. De leden van de fractie van de SP 
hebben om een brief verzocht (4.107). Verdere informatie is te vinden in de kabinetsbrief 
Contouren uitvoeringsregelgeving Omgevingswet.  
Laan van de leefomgeving in plaats van een gegevensautoriteit 
Vragen van de leden van de fracties van het CDA, de SP, D66 en de ChristenUnie, hebben 
betrekking op het instellen van een gegevensautoriteit (10.6, 10.10, 10.23, 10.24). Het concept 
van een gegevensautoriteit als oplossing voor de huidige versnippering en beperkte bestendigheid 
van digitale gegevens is in eerste instantie bij voorlichting door Raad van State gesuggereerd en 
78
vervolgens uitgewerkt in een onderzoek door het RIVM . Dit concept was afgeleid van de, 
79
inmiddels opgeheven, Gegevensautoriteit Natuur. Bij nadere uitwerking door het RIVM is het 
concept van een gegevensautoriteit ingevuld door een stelsel met sectorale informatiehuizen (zoals 
voor water, natuur, lucht, geluid of cultureel erfgoed (onder andere monumenten)), met daarbij 
waarborgen voor de kwaliteit van de verschillende gegevensstromen. Bij deze kwaliteitsborging is 
uitgangspunt dat de gebruiker kan vertrouwen op de kwaliteit van gegevens, ook in het kader van 
gerechtelijke procedures. Op deze wijze worden de achterliggende doelstellingen van een 
gegevensautoriteit gerealiseerd.  
                                                
77
 Richtlijn 2008/99/EG van het Europees Parlement en de Raad van 19 november 2008 inzake de bescherming 
van het milieu door middel van het strafrecht (PbEU, L 328). 
78
 Gegevensverkenning Omgevingswet, RIVM briefrapport 680160001/2012. 
79
 Uitwerking Gegevensvoorziening Omgevingswet, RIVM Rapport 121001001/2013. 
234 
 
