gebruiken en ontwikkelen van de fysieke leefomgeving ter vervulling van maatschappelijke 
functies”) zijn in het wetsvoorstel bewust nevengeschikt. Dat blijkt ook uit de aanhef van het 
artikel dat spreekt over “in onderlinge samenhang”. In beginsel zijn beide doelen 
randvoorwaardelijk: de hedendaagse mens kan niet leven en functioneren zonder een bepaald 
niveau van bescherming van de fysieke leefomgeving, maar ook niet zonder een bepaald niveau 
van benutting van de fysieke leefomgeving. In de meeste gevallen moet dus een balans worden 
gevonden tussen die twee doelen. Die balans moet, zoals de aanhef van artikel 1.3 aangeeft, 
gericht zijn op duurzame ontwikkeling. 
De maatschappelijke doelen en artikel 21 van de Grondwet 
De leden van de fracties van de PvdA (2.1b) en de ChristenUnie (5.93) zouden graag de 
‘bescherming en verbetering van het leefmilieu’ zoals opgenomen in artikel 21 van de Grondwet 
terugzien in de maatschappelijke doelstelling van de Omgevingswet.  
Artikel 21 van de Grondwet legt het sociale grondrecht betreffende de bewoonbaarheid van het 
land en de bescherming en verbetering van het leefmilieu vast. Dit kan vooral worden beschouwd 
als een opdracht aan de overheid om rekening te houden met het milieu in haar beleid. Het begrip 
‘de bewoonbaarheid van het land’ is een breed begrip waaronder uiteraard waterbeheer valt, maar 
ook de ruimtelijke ordening, het aanleggen van infrastructurele voorzieningen voor verkeer, 
industrie, wonen en recreatie en het behoud van het stedelijk en landschappelijk schoon. Het 
tweede kernelement, ‘verbetering en bescherming van het leefmilieu’, is eveneens een open begrip 
dat ziet op bescherming van mens en milieu. Hoewel beide kernbegrippen zeker raakvlakken 
hebben, bijvoorbeeld op het gebied van ruimtelijke ontwikkeling, is het duidelijk dat zij ook direct 
conflicterend kunnen zijn. Zo kan het verhogen van dijken (voor de bewoonbaarheid van het land) 
negatieve gevolgen hebben voor beschermde natuurgebieden (die eveneens onder het begrip 
‘leefmilieu’ vallen). De Grondwetgever was zich van deze spanning bewust en zag het als een taak 
van de politiek om in het concrete geval een afweging te maken, zoals dat ook geldt voor andere 
situaties waarin grondrechten met elkaar botsen. Juist die mogelijke botsing van het element 
‘bewoonbaarheid’ enerzijds en het element ‘verbetering en bescherming leefmilieu’ anderzijds heeft 
de regering ertoe gebracht de doelomschrijving in artikel 1.3 zo vorm te geven als zij heeft 
voorgesteld. Een overname van de suggestie van de aan het woord zijnde fractieleden zou bij een 
mogelijke belangenbotsing – zoals in het voorbeeld – een rangorde aanbrengen bij de afweging 
van de belangen. Dat is niet wat de Grondwetgever heeft beoogd.  
De regering heeft in het wetsvoorstel gekozen voor ‘bereiken en in stand houden’. Met deze actieve 
formulering wordt gedoeld op de opdracht om de veiligheid, gezondheid en omgevingskwaliteit van 
de fysieke leefomgeving te verbeteren waar deze te kort schiet en te behouden waar deze goed is. 
Een wettelijke opdracht om alle onderdelen van de fysieke leefomgeving – zoals particuliere 
woningen, woonwijken of industrieterreinen – te verbeteren zou te ver gaan. Omwille van de 
beoogde samenhang acht de regering het niet wenselijk om in de centrale doelstelling onderscheid 
te maken tussen het ‘leefmilieu’ – waarvoor het beschermen en verbeteren een grondwettelijke 
opdracht is – en de overige delen van de fysieke leefomgeving (zoals bouwwerken en 
infrastructuur). De door de leden van de ChristenUnie-fractie voorgestelde formulering ‘waar 
mogelijk verbeteren’ zou naar het oordeel van de regering te veel vragen oproepen over de 
betekenis van ‘waar mogelijk’. De term ‘bereiken’ van een veilige en gezonde fysieke leefomgeving 
omvat wel een element van verbetering. Als de feitelijke situatie van een gebied nog niet voldoet 
aan de gestelde kwaliteitseisen, zal het bevoegd gezag actief voor een verbetering moeten zorgen 
om de vereiste toestand te bereiken. 
De grondwettelijke opdracht tot ‘verbeteren’ komt verder tot uitdrukking in het begrip 
‘beschermen’ dat in de bijlage van het wetsvoorstel is gedefinieerd als “behouden of verbeteren 
van de staat of kwaliteit van een onderdeel van de fysieke leefomgeving”. Dit komt in het 
wetsvoorstel terug als “het beschermen van de gezondheid” en “het beschermen van het milieu”, 
formuleringen die vervolgens bepalend zijn voor de regels op milieugebied die krachtens de 
Omgevingswet gesteld zullen worden. Dit impliceert dus ook de opdracht tot verbeteringen boven 
het ‘minimaal’ vereiste veilige of gezonde niveau waar de leden van de ChristenUnie-fractie op
