9.6.5 Schorsing bij beroep 
De leden van de ChristenUnie-fractie vragen naar de mogelijkheden om de automatisch schorsende 
werking te beperken tot alleen de onderdelen van de omgevingsvergunning waartegen beroep is 
aangetekend (5.176). In reactie op deze vraag merkt de regering allereerst op dat wanneer het 
beroepschrift gaat over een omgevingsvergunning voor een enkele activiteit, daarin geen 
verschillende onderdelen kunnen worden onderscheiden. In andere gevallen zal uit een 
beroepschrift vaak niet direct kunnen worden opgemaakt op welke onderdelen van de 
omgevingsvergunning het betrekking heeft. Wat de omvang is van het beroep, vergt in die 
gevallen een nadere beoordeling door de voorzieningenrechter. Een beperking van de schorsende 
werking tot onderdelen van de omgevingsvergunning zou in de praktijk dan ook kunnen leiden tot 
onduidelijkheid over de werking van het besluit en daarmee tot rechtsonzekerheid. Het 
wetsvoorstel voorziet om die reden in een automatisch schorsende werking van alle onderdelen 
van de omgevingsvergunning, waarbij overigens belanghebbenden die door de van rechtswege 
schorsing rechtstreeks zijn getroffen, de mogelijkheid wordt geboden om die schorsing geheel of 
gedeeltelijk door de voorzieningenrechter te laten opheffen.  
De leden van de ChristenUnie-fractie vragen wat de gevolgen zijn als de voorzieningenrechter op 
een verzoek om schorsende werking nog moet beslissen wanneer een omgevingsplan en 
projectbesluit al geldig zijn geworden (5.177). Wanneer het omgevingsplan en projectbesluit in 
werking zijn getreden, kan de voorzieningenrechter nog steeds de werking van het besluit 
schorsen. Maar als het beroep zich richt op eenmalige activiteiten die al zijn uitgevoerd, is er geen 
sprake meer van ‘onverwijlde spoed’ om het betrokken besluit te schorsen. De praktijk leert dat 
wanneer een verzoek om een voorlopige voorziening is gedaan, de voorzieningenrechter de zaak 
snel ter zitting zal behandelen. Bovendien zal de voorzieningenrechter zo nodig contact opnemen 
met de initiatiefnemer om onomkeerbare gevolgen als gevolg van de uitvoering van het project te 
voorkomen. In het uiterste geval treft de voorzieningenrechter zelf tussentijds een voorziening. Het 
risico op onomkeerbare gevolgen wordt echter pas volledig weggenomen als een voorlopige 
voorziening wordt aangevraagd binnen de termijn van vier weken nadat mededeling van het 
omgevingsplan of projectbesluit is gedaan. Deze termijn biedt naar het oordeel van de regering 
belanghebbenden voldoende gelegenheid om via een voorlopige voorziening te voorkomen dat het 
betrokken besluit leidt tot onomkeerbare gevolgen. 
Deze leden vragen ook waarom in het wetsvoorstel geen mogelijkheid voor het bevoegd gezag is 
opgenomen om delen van een omgevingsplan of projectbesluit te schorsen (5.178). Die 
mogelijkheid is niet opgenomen, omdat in een concreet geval door belanghebbenden dan steeds 
moet worden nagegaan of het bevoegd gezag in zijn beschikking is afgeweken van de hoofdregel 
dat het beroep niet automatisch schorsende werking heeft van het besluit waarop het betrekking 
heeft. Het opnemen van een dergelijke bevoegdheid zou bovendien afbreuk doen aan de 
uniformiteit en eenduidigheid van de inwerkingtredingsregelingen die met dit wetsvoorstel worden 
nagestreefd. 
De leden van de ChristenUnie-fractie vragen of het niet logischer zou zijn voor projectbesluiten die 
als omgevingsvergunning gelden, aan te sluiten bij de regeling van de automatische schorsing van 
omgevingsvergunningen (5.179). Projectbesluiten zullen niet alleen voorzien in de vervanging van 
een omgevingsvergunning. Een projectbesluit dat onderdelen van een omgevingsvergunning 
vervangt, kan ook voorzien in een wijziging van een omgevingsplan. Daarnaast kunnen besluiten 
op grond van een andere wet dan de Omgevingswet in het projectbesluit worden meegenomen. De 
regering acht het uit het oogpunt van uniformiteit en eenduidigheid niet wenselijk wat betreft de 
werking van het projectbesluit onderscheid te maken tussen de onderdelen van dat besluit die 
voorzien in de vervanging van een omgevingsvergunning en die voorzien in een wijziging van een 
omgevingsplan of een ander besluit. Wat betreft de werking van het projectbesluit is ervoor 
gekozen aan te sluiten bij de regeling voor het omgevingsplan, omdat op basis van beide besluiten 
andere vervolgbesluiten kunnen worden genomen en voor het vaststellen van de rechtmatigheid 
van die vervolgbesluiten het nodig is dat er snel duidelijkheid komt over de rechtmatigheid van het 
omgevingsplan en projectbesluit. 
201 
 
