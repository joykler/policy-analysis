rechtsfiguren, die niet worden vervangen door nieuwe rechtsfiguren, wijzigingen in 
totstandkomingsprocedures of beroepsprocedures met zich. Voor de stelselherziening geldt als 
uitgangspunt dat de nieuwe instrumenten zo mogelijk onmiddellijk of anders zo spoedig mogelijk 
na inwerkingtreding van de Omgevingswet worden toegepast.  
Gebruikelijk in overgangsrechtelijke bepalingen is dat bestaande rechtsfiguren, zoals verleende 
vergunningen en vastgestelde plannen, worden gelijkgesteld aan de nieuwe rechtsfiguren van de 
Omgevingswet, zodat deze daarmee hun rechtsgeldigheid behouden. Voor rechtsfiguren die op het 
moment van inwerkingtreding van de nieuwe wet in voorbereiding zijn of waartegen een 
beroepsprocedure loopt, is gebruikelijk om in overgangsrecht te regelen dat lopende procedures 
onder het 'oude' recht kunnen worden afgemaakt. Met het oude recht wordt bedoeld het geldende 
recht op het moment dat die procedure van start ging. 
Bij de precieze vormgeving van het overgangsrecht spelen verschillende belangen een rol, 
waaronder rechtszekerheid. De regering wil met het overgangsrecht zoveel mogelijk voorkomen 
dat bestaande rechten en plichten van burgers en bedrijven worden aangetast. Tegelijkertijd moet 
de invoering van zo’n omvangrijke stelselherziening qua kosten, tijd en bestuurslasten uitvoerbaar 
zijn voor de bestuursorganen en de rechterlijke macht. Deze belangafweging kan voor de 
verschillende rechtsfiguren in verschillend overgangsrecht resulteren. 
Op de precieze vormgeving van het overgangsrecht kan de regering nu niet vooruitlopen. Een en 
ander zal uitgebreid worden toegelicht, wanneer de Invoeringswet Omgevingswet bij uw Kamer 
wordt ingediend. 
De leden van de CDA-fractie vragen verder of opdrachtgevers of initiatiefnemers kunnen kiezen of 
op een project de huidige wetgeving of de nieuwe wetgeving van toepassing is (1.71b). In 
algemene zin kan worden geantwoord dat opdrachtgevers of initiatiefnemers het in die zin in eigen 
hand hebben of de oude (dat is de bestaande) of de nieuwe wet- en regelgeving op een nieuw te 
starten project van toepassing is, door zelf het moment van opstarten van dit project te kiezen. 
Zien zij de nieuwe procedureregels als gunstiger, dan kunnen zij het formele opstartmoment 
uitstellen totdat de Omgevingswet in werking treedt. Kan een initiatief of project daar niet op 
wachten, dan zal op het moment waarop de Omgevingswet in werking treedt sprake zijn van een 
‘lopende procedure’. Gebruikelijk is in overgangsrecht om lopende een totstandkomings- of 
beroepsprocedure de geldende spelregels niet te wijzigen. Als in de Invoeringswet bij die 
systematiek wordt aangesloten dan geldt voor alle op het moment van inwerkingtreding van de 
Omgevingswet ‘lopende’ projecten niet de nieuwe maar de bestaande wet- en regelgeving. 
De vragen van de leden van de fracties van de SP, de ChristenUnie en D66 over overgang van 
bestaande plannen en structuurvisies op het gebied van duurzame energie evenals de vraag van de 
leden van de ChristenUnie-fractie over de continuering van de rijkscoördinatieregeling zijn 
beantwoord in paragraaf 10.12 van deze nota. 
De regering deelt het standpunt van de leden van de fractie van de VVD (1.20) dat nieuwe 
wetgeving, zeker zo’n uitgebreide stelselherziening als waarvan sprake is bij de Omgevingswet, 
vraagt om tijdig inzicht in de nieuwe regelgeving. Specifiek willen deze leden weten hoe wordt 
omgegaan met langlopende vergunningtrajecten en hoe onnodige kosten kunnen worden 
voorkomen, doordat vergunningen worden aangevraagd die niet meer nodig zijn. Burgers en 
bedrijven moeten bij hun handelen en keuzes, zoals het doen van aanvragen of investeringen, 
kunnen weten welke wet- en regelgeving op die aanvraag of investering van toepassing is op het 
moment dat de inwerkingtreding van de Omgevingswet aanstaande is. Door tijdig bekendheid te 
geven aan deze wijzigingen kan de initiatiefnemer (en overigens ook het bevoegd gezag) zo veel 
mogelijk anticiperen op aangekondigde wijzigingen. Daarnaast zal voorzien worden in een goede 
invoeringsbegeleiding om burgers en bedrijven tijdig te informeren over dergelijke voor hen 
relevante wijzigingen in de wet- en regelgeving. Voor lopende vergunningprocedures is het 
gebruikelijk dat in algemene zin wordt voorzien in overgangsrecht dat het oude recht op die 
procedures van toepassing laat. Daar kunnen nuanceringen in worden aangebracht als bijvoorbeeld 
een aanvraag onder het oude recht, onder het nieuwe recht één-op-één kan worden vertaald naar 
een meldingvereiste. In het kader van de invoeringsregelgeving wordt dit nader bezien. Voor het
