oppervlaktewateren en chemische en kwantitatieve toestand 
van grondwaterlichamen 
De kwaliteit van het zwemwater AMvB-niveau 
De kwaliteit van de buitenlucht Wetsniveau 
 
3.7.3 Omgevingswaarden op decentraal niveau 
Een nadere verduidelijking 
De artikelen 2.11 en 2.12 bieden gemeenten en provincies de grondslag voor het vaststellen van 
omgevingswaarden. In het verslag vragen de leden van de fracties van D66, de SGP, de 
ChristenUnie en de VVD een verduidelijking over de omgevingswaarden, vast te stellen door 
gemeenten en provincies. Een deel van die vragen betreft de mogelijkheid tot aanvulling of wijking 
van omgevingswaarden van het Rijk. Een ander deel gaat over de vraag hoe ver de bevoegdheid 
van gemeenten en provincies strekt tot het vaststellen van omgevingswaarden. Beide groepen 
vragen worden hieronder van een antwoord voorzien. 
De twee genoemde artikelen bepalen dat geen decentrale omgevingswaarden kunnen worden 
vastgesteld in aanvulling op of in afwijking van omgevingswaarden die bij AMvB zijn vastgesteld, 
tenzij bij de maatregel anders is bepaald. Dit laatste was voor de leden van de D66-fractie de 
reden om te vragen voor welke rijksomgevingswaarden gemeenten en provincies mogelijkheden 
zullen krijgen om af te wijken en of die afwijkingsmogelijkheden altijd ten gunste zullen zijn van de 
kwaliteit van de fysieke leefomgeving (5.84). 
In antwoord op die vraag merkt de regering allereerst op dat wanneer het Rijk een 
omgevingswaarde stelt én hierbij is bepaald dat deze niet voor aanvulling of afwijking in 
aanmerking komt – dus een uitputtend karakter heeft –, het voor gemeenten of provincies niet 
mogelijk is voor dat onderwerp ook een omgevingswaarde vast te stellen. Dit vloeit voort uit de 
zogenoemde voorrangsregel die geldt voor regelgeving op de te onderscheiden overheidsniveaus. 
Kort gezegd houdt dit in dat een AMvB vóór de omgevingsverordening of een omgevingsplan gaat.  
Wanneer het Rijk voor een bepaald beleidsdoel geen omgevingswaarde heeft vastgesteld, kan een 
gemeente of provincie er voor kiezen om voor dat beleidsdoel wel een omgevingswaarde vast te 
stellen. Een voorbeeld is ‘de nachtdonkerte’ of specifiek voor de provincie kan gedacht worden aan 
een omgevingswaarde voor ‘stilte in stiltegebieden’ wegens de provinciale taak voor stiltegebieden. 
Als het Rijk voor een bepaald beleidsdoel wel één of meerdere omgevingswaarden heeft 
vastgesteld, moet daarbij in de AMvB die de omgevingswaarde bevat, bepaald worden of de 
provincies en de gemeenten daarvoor een afwijkende ofwel strengere of minder strenge 
omgevingswaarde mogen vaststellen. Dit is bijvoorbeeld denkbaar voor de stof benzeen. Daarvoor 
3
geldt momenteel een grenswaarde van 5 µg/m . De achtergrondconcentratie is in Nederland 
3
ongeveer 1 tot 4 µg/m . Door lokale omstandigheden, bijvoorbeeld de aanwezigheid van veel 
industrie, schepen of de verkeerssituatie (bijvoorbeeld in het Rotterdamse havengebied), kan de 
hoeveelheid benzeen in de lucht soms hoger zijn dan de gemiddelde achtergrondconcentratie en 
soms ook hoger dan de grenswaarde die momenteel voor benzeen is vastgesteld. Bij de 
vaststelling van een omgevingswaarde voor benzeen, zal daarom moeten worden bepaald of op 
decentraal niveau een strengere waarde kan worden vastgesteld maar ook onder welke 
omstandigheden een iets minder strenge omgevingswaarde zou kunnen gelden. Ook moet bij de 
vaststelling van de omgevingswaarde door het Rijk bepaald worden of er een aanvullende 
omgevingswaarde door de provincies en gemeenten mag worden vastgesteld. Daarmee wordt 
bedoeld dat voor hetzelfde beleidsdoel of aspect van de fysieke leefomgeving, in aanvulling op de 
omgevingswaarde(n) van het Rijk nog een omgevingswaarde kan worden vastgesteld. Dit is 
bijvoorbeeld denkbaar bij de omgevingswaarden voor luchtkwaliteit. Het Rijk stelt bij AMvB voor 
meerdere stoffen in de lucht een omgevingswaarde vast waaraan moet worden voldaan. Het stofje 
‘roet’ behoort daar niet toe. Het ligt in de rede om het voor provincies en gemeenten mogelijk te 
maken om voor andere stoffen in de buitenlucht zoals ‘roet’ aanvullende omgevingswaarden voor 
luchtkwaliteit vast te stellen. Als omgevingswaarden worden vastgesteld, dient dit altijd te
