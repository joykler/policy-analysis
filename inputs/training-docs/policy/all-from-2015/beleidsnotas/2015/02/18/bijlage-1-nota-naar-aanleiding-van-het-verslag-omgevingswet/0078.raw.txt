minimaliseren door bij het vaststellen van het omgevingsplan voldoende onderzoek te (laten) doen 
naar – al dan niet te verwachten – archeologische waarden in het gebied. Normaal gesproken 
worden gemeenten dus niet gauw overvallen door archeologische toevalsvondsten van algemeen 
belang.  
Omdat het niet mogelijk is om alle archeologische resten via verkennend vooronderzoek te 
lokaliseren, kan het toch voorkomen dat men tijdens werkzaamheden stuit op archeologische 
vondsten die van algemeen belang zijn. Naar de mening van de regering hoort het bij een 
evenwichtig beschermingsregime dat een gemeente ook in een dergelijk geval de mogelijkheid 
heeft om haar verantwoordelijkheid voor het bodemarchief invulling te geven. Deze 
verantwoordelijkheid strekt zich immers ook uit over archeologische waarden die vooral van belang 
zijn voor de lokale gemeenschap of de regio. De regering wil daarom de bevoegdheidstoedeling 
niet beperken tot archeologische toevalsvondsten van algemeen (inter)nationaal belang. Voor 
zover de 50PLUS/Klein-fractie van mening is dat het beschermingsniveau van de archeologie wordt 
verhoogd door de bevoegdheid van het college van burgemeester en wethouders om op te treden 
bij een archeologische toevalsvondst van algemeen belang (1.99), merkt de regering op dat deze 
bevoegdheidstoedeling vooral is bedoeld om de archeologische ‘gereedschapskist’ van de gemeente 
te completeren. De bescherming van het bodemarchief is meer gebaat bij het vroegtijdig rekening 
houden met (te verwachten) archeologische waarden dan bij ad hoc-maatregelen naar aanleiding 
van een toevalsvondst. In dat laatste geval zal doorgaans, ook gelet op de kosten die dat voor het 
bevoegd gezag met zich meebrengt, een afweging worden gemaakt die van invloed kan zijn op de 
omvang of de duur van het archeologisch onderzoek. De verplichting voor het bevoegd gezag om 
de schade die de opgelegde maatregelen veroorzaken naar redelijkheid te vergoeden, zal naar 
verwachting van de regering bovendien remmend werken op het gemeentelijk ingrijpen bij 
archeologische toevalsvondsten van lokaal of regionaal belang. Toch is de regering van mening dat 
het een gemis in het stelsel zou zijn als een gemeente het in voorkomend geval wenselijk zou 
vinden om de belangrijke archeologische waarden die ineens opduiken veilig te stellen, maar de 
gemeente daartoe geen wettelijk instrument zou hebben. In dit verband merkt de regering op dat 
ook de Minister van Onderwijs, Cultuur en Wetenschap terughoudend beleid voert als het gaat om 
archeologische toevalsvondsten van algemeen belang. Ten eerste speelt mee hoe belangrijk het 
archeologisch monument is, ten tweede of er beleidsmatig aanleiding toe is. Als een archeologische 
toevalsvondst van onvoldoende belang is, zal de minister in principe niet overgaan tot het (doen) 
treffen van maatregelen. De minister zal daar evenmin toe overgaan als een gemeentebestuur bij 
het opstellen van het omgevingsplan heeft nagelaten op adequate wijze rekening te houden met 
bekende of verwachte archeologische waarden. In een dergelijk geval ligt het eerder voor de hand 
dat de gemeente zelf alsnog haar verantwoordelijkheid neemt. Met de beoogde 
bevoegdheidstoedeling is dat ook mogelijk. 
Financiële aspecten van archeologische toevalsvondsten van algemeen belang 
Op de vraag van de 50PLUS/Klein-fractie (4.152) in hoeveel gevallen het Rijk de afgelopen vijf 
jaar financieel heeft bijgedragen aan een opgraving na een archeologische toevalsvondst van 
algemeen belang, is het antwoord dat dit niet is voorgekomen. Toevalsvondsten doen zich 
uiteraard wel voor, zoals de vondst van een Romeinse sarcofaag in Simpelveld in 2003 of recenter, 
die van een Middeleeuwse rivieraak die in 2013 werd aangetroffen bij rioleringswerkzaamheden in 
Utrecht. In deze gevallen bleek overigens formeel stilleggen niet nodig om de archeologische 
vondsten te documenteren, omdat een oplossing mogelijk bleek zonder de harde hand. Maar dat 
zal naar de inschatting van de regering niet voor elke toekomstige toevalsvondst gelden, zeker niet 
daar waar de belangen groot zijn. 
In dit verband vragen de leden van de SGP-fractie of de regering een indicatie kan geven van de 
financiële gevolgen voor gemeenten van de bevoegdheid om maatregelen te (laten) treffen bij 
archeologische toevalsvondsten van algemeen belang. Ook vragen die leden of in de bepalingen 
over de schadeloosstelling wordt opgenomen dat het Rijk in bijzondere gevallen bijspringt, 
mochten schadevergoedingen voor gemeenten onevenredig hoog uitpakken. Verder vragen deze 
78
