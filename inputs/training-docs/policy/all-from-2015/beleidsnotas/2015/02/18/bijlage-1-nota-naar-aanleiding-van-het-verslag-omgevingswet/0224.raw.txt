vergunningverlenende instantie. Zoals eerder is aangegeven zijn deze punten in het wetsvoorstel 
verwerkt.  
Het wetsvoorstel an sich is niet bedoeld om realisatie van projecten voor duurzame energie 
langjarig in te plannen. Op grond van het wetsvoorstel is een dergelijke langjarige planning wel 
mogelijk, bijvoorbeeld op basis van een omgevingsvisie en/of een programma voor duurzame 
energievoorziening, op basis waarvan tal van instrumenten ingezet kunnen worden (juridisch, 
financieel, communicatief, enzovoort), onder meer de instrumenten die het wetsvoorstel biedt. 
Positionering energievoorziening in het wetsvoorstel 
De leden van de fractie van de ChristenUnie (8.15) geven aan dat de bevoegd gezag-verdeling 
over de overheden voor energieprojecten nu geregeld is op basis van het aantal megawatt via de 
Elektriciteitswet 1998 (artikelen 9b en 9e). Deze leden vragen waar deze bevoegdheidsverdeling 
terecht komt in de Omgevingswet en of dezelfde verdeling van bevoegdheden in wetgeving of 
AMvB wordt vastgelegd. De bevoegdheidsverdeling voor de energieprojecten blijft in de 
Elektriciteitswet 1998 geregeld. Daarbij is voor Rijk en provincie de projectprocedure van de 
Omgevingswet van toepassing. Dat laatste wordt bij de Invoeringswet Omgevingswet geregeld. 
Enkele vragen over energievoorziening zijn beantwoord in het artikelsgewijze deel van deze nota. 
Dit betreft de vraag van de leden van de ChristenUnie-fractie over het toevoegen van 
‘hernieuwbare energiebronnen’ in de definitie, de vraag van de leden van de CDA-fractie over de 
reikwijdte van het begrip ‘natuurlijke hulpbronnen’ (zie paragraaf 14.1.1 voor het antwoord op 
beide vragen), de vraag van de leden van de ChristenUnie-fractie over het opnemen van de taak 
‘duurzame energievoorziening’ in de opsomming van artikel 2.1, derde lid (zie paragraaf 14.2.1) en 
de vraag van de leden van de D66-fractie of het begrip ‘duurzaam’ in het wetsvoorstel 
‘hernieuwbaar’ betekent wanneer het gaat om energie (zie paragraaf 14.10). 
Overgangsrecht beleidsdocumenten duurzame energie 
De leden van de fracties van de SP, de ChristenUnie en D66 hebben een aantal vragen gesteld over 
de overgang van bestaande plannen en structuurvisies op het gebied van duurzame energie (onder 
meer wind op zee, wind op land en bodemenergiesystemen) naar de omgevingsvisie van het Rijk. 
Ook vragen zij of in die documenten gemaakte afspraken juridisch ongewijzigd verankerd zullen 
worden in de Omgevingswet (4.96, 4.97, 4.128, 13.1, 13.2).  
Voor de beantwoording van de overgang van plannen en structuurvisies naar de omgevingsvisie wil 
de regering eerst ingaan op het overgangsrecht in de Invoeringswet Omgevingswet voor bestaande 
visies en plannen en daarna op de nieuwe omgevingsvisies en programma’s op basis van de 
Omgevingswet.  
Bij de voorbereiding van de Invoeringswet Omgevingswet wordt momenteel bekeken hoe 
bestaande structuurvisies en plannen, inclusief de daarin opgenomen afspraken of aanwijzingen, 
kunnen worden gelijkgesteld met omgevingsvisies of programma's onder de Omgevingswet. Door 
die gelijk te stellen wordt de uitvoeringspraktijk ‘werk uit handen’ genomen en wordt ook de 
rechtszekerheid gediend. Voor in voorbereiding zijnde structuurvisies en plannen zou gekozen 
kunnen worden voor het afronden van de procedure onder het 'oude' recht, dat wil zeggen het 
geldende recht op het moment dat de voorbereidingsprocedure van start ging.  
Bij de totstandkoming van de nieuwe omgevingsvisie van het Rijk zal ook bezien moeten worden 
welke delen van bestaande structuurvisies en plannen daarin een plaats kunnen krijgen, zoals het 
Nationaal Waterplan, recent gewijzigd door de Structuurvisie Windenergie op zee. De 
totstandkoming van de nieuwe nationale omgevingsvisie zal conform de uitgebreide 
voorbereidingsprocedure van afdeling 3.4 Awb plaatsvinden. Tijdens deze voorbereidingsprocedure 
kunnen met de daarbij betrokken partijen, waaronder decentrale overheden en 
belangenorganisaties, oude afspraken worden herbevestigd of nieuwe afspraken worden gemaakt. 
Aan bestaande afspraken zal dus niet op eenzijdige wijze afbreuk worden gedaan. Gemaakte 
afspraken komen weliswaar niet juridisch ongewijzigd in de Omgevingswet, maar kunnen 
ongewijzigd terugkeren in de nieuwe omgevingsvisie van het Rijk.  
224
