concretisering van deze specifieke zorgplicht naar regels voor specifieke activiteiten of aspecten 
daarvan. Door per categorie activiteiten een specifieke zorgplicht te formuleren, wordt in algemene 
rijksregels bereikt dat het oogmerk en de strekking van die algemene rijksregels, zoals in het 
wetsvoorstel vastgelegd, ook gewaarborgd zijn als over een activiteit geen concrete regels worden 
gesteld.  
Evenals nu bijvoorbeeld in het Activiteitenbesluit milieubeheer het geval is kan aan deze specifieke 
zorgplichten ook een mogelijkheid tot maatwerk worden gekoppeld. In paragraaf 4.3.4 van deze 
nota over maatwerk wordt daar nader op ingegaan.  
Een grotere concreetheid van een specifieke zorgplicht en – waar relevant – de mogelijkheid om 
maatwerkvoorschriften of maatwerkregels ter nadere invulling van die zorgplicht te stellen maakt 
de specifieke zorgplicht beter (dan de algemene zorgplicht) toepasbaar in situaties waarin het 
gewenst is dat deze een vangnetfunctie vervult. Op de vangnetfunctie van zorgplichten is in 
paragraaf 4.1.4 van de memorie van toelichting nader ingegaan.  
Een specifieke zorgplicht is ook een geschikt instrument om het aantal regels te beperken. Dit 
speelt vooral bij onderwerpen, die slechts in een beperkt aantal situaties concrete invulling 
behoeven, omdat in grote lijnen evident is wat de zorg voor de fysieke leefomgeving inhoudt, 
terwijl het voor alle situaties stellen van een concreet en eenduidig voorschrift niet eenvoudig is.  
Een voorbeeld kan dit illustreren:  
Bij het lozen in rioolstelsels kunnen nadelige gevolgen voor het milieu optreden als afvalwater wordt geloosd 
met een hoge temperatuur of een hoge of lage zuurgraad. In het verleden werden hiervoor veelal kwantitatieve 
doelvoorschriften gehanteerd: er mocht niet geloosd worden als de temperatuur hoger was dan 30°C en de 
zuurgraad, uitgedrukt in waterstofionenexponent (pH), lager dan 6,5 of hoger dan 10 was. Bij de inbouw van 
voorschriften voor lozen op de riolering in de Wet milieubeheer is er in 1996 voor gekozen om deze parameters 
niet als kwantitatieve doelvoorschriften op te nemen. Dit omdat in de praktijk veel situaties kunnen voorkomen 
waarbij de duur of de omvang van de lozing zo beperkt is, dat van nadelige gevolgen voor het milieu – een 
belemmering van de doelmatige werking van het rioolstelsel – bij het lozen geen sprake is. Een 
voorbehandeling van het afvalwater zou in die situaties buitenproportioneel zijn. Deze kwantitatieve 
doelvoorschriften suggereerden op papier duidelijkheid en rechtszekerheid, maar boden die feitelijk niet. Vooral 
de vraag of en zo ja hoe en wanneer er gehandhaafd zou worden bepaalde in de praktijk of een exploitant in 
overtreding werd geacht te zijn. In bepaalde gevallen kon immers al het lozen vanuit een vaatwasmachine tot 
overtreding leiden. Besloten is daarom om in de algemene rijksregels voor deze aspecten van lozingen niet met 
een concreet doelvoorschrift, maar met een zorgplichtbepaling te werken. Als in een specifiek geval behoefte 
bestaat om voor bovenbedoelde parameters een concrete grens vast te leggen, kan daartoe een 
maatwerkvoorschrift op grond van de zorgplichtbepaling worden gesteld, waarmee aan de zorgplicht een 
concrete lozingsnorm wordt gekoppeld. In evidente situaties kan direct, zonder dat eerst een 
maatwerkvoorschrift is gesteld, op de zorgplicht gehandhaafd worden.  
Deze wijze van reguleren, die inmiddels bijna 20 jaar van toepassing is, werkt voor deze lozingen 
adequaat. Dit voorbeeld laat, in antwoord op een vraag van de leden van de VVD-fractie (1.34), 
ook zien dat het – in dit geval via een maatwerkvoorschrift – koppelen van een concrete norm aan 
een specifieke zorgplicht in specifieke gevallen meerwaarde kan hebben.  
Flexibiliteit, rechtszekerheid en voorspelbaarheid bij specifieke zorgplichten 
Op bovenstaande wijze toegepaste specifieke zorgplichten zijn naar mening van de regering in lijn 
met het standpunt van de leden van de PvdA-fractie (1.47) dat het zowel van belang is 
initiatiefnemers te stimuleren ook daadwerkelijk zelf verantwoordelijkheid voor de fysieke 
leefomgeving te nemen, als het, in gevallen dat die initiatiefnemers daar niet of onvoldoende in 
slagen, zorgen dat dit door – of via – de overheid kan worden geregeld en zo nodig ook 
daadwerkelijk door overheid en/of belanghebbende burgers kan worden afgedwongen.  
De specifieke zorgplicht biedt veel flexibiliteit bij onderwerpen, waarbij in grote lijnen evident is wat 
de zorg voor de fysieke leefomgeving inhoudt en waar als gevolg daarvan in de praktijk veelal 
sprake is van spontane naleving, zonder dat de initiatiefnemers met een woud aan gedetailleerde 
regels wordt geconfronteerd. Het naleven valt dan eigenlijk onder hetgeen binnen het merendeel 
van de bedrijven in een bepaalde sector als een goede praktijk wordt gezien en levert daarom 
beperkte administratieve of bestuurlijke lasten op. Tegelijkertijd biedt eventueel maatwerk bij een
