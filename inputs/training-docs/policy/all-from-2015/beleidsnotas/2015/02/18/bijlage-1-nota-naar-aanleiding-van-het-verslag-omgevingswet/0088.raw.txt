gedacht aan een absolute grens ter waarborging van het basisbeschermingsniveau voor externe 
veiligheid. 
De leden van de D66-fractie vragen op welke manier de milieueffecten van toepassing van 
flexibiliteitregelingen wordt onderzocht en een zorgvuldige toepassing ervan wordt gegarandeerd, 
als er geen milieueffectrapportage meer gemaakt hoeft te worden (5.74). Voor voorgenomen 
besluiten die aanzienlijke effecten kunnen hebben voor het milieu moet net als nu een 
milieueffectrapport worden opgesteld. Voor besluiten waarbij het milieu in mindere mate aan de 
orde is, is weliswaar een milieueffectrapport niet noodzakelijk, maar behoren de milieueffecten wel 
in de afwegingen te worden betrokken. Voor de meeste milieuaspecten, zoals geluid, geur, stank, 
bodem, enzovoort, zijn er uiteenlopende middelen en technieken om te beoordelen of het 
voorgenomen besluit leidt tot een aanvaardbare milieukwaliteit. Hierbij kan gedacht worden aan 
een akoestisch onderzoek, een kwalitatieve beoordeling of een eenvoudige berekening. Uit de Awb 
volgt dat de uitkomsten van de belangenafweging moeten worden verantwoord in de toelichting bij 
het omgevingsplan of de motivering van het besluit, bijvoorbeeld de omgevingsvergunning of het 
projectbesluit. De garantie dat dit zorgvuldig gebeurt, is gelegen in de mogelijkheid om tegen het 
besluit in beroep te gaan en de beoordeling door de rechter of het besluit inhoudelijk de 
rechtmatigheidstoets kan doorstaan. 
4.2.2 Saldering en compensatie 
De leden van de VVD-fractie wijzen op de mogelijkheden om te salderen en compenseren. Zij zien 
een ruimere mogelijkheid daartoe als essentieel voor de ontwikkeling van een goede infrastructuur. 
Het antwoord op hun vraag welke Europese en internationaal geldende regels salderen en 
compenseren impliciet of expliciet uitsluiten (1.28), is het volgende. 
De regering ziet met de leden van de VVD-fractie de mogelijkheden voor de toepassing van 
saldering, compensatie en mitigatie. Dit kan bijdragen aan meer flexibiliteit bij een gelijkwaardig 
beschermingsniveau van de fysieke leefomgeving. Het begrippenpaar compenseren en salderen is 
vooral bekend bij natuurbescherming. Salderen in het kader van de Natuurbeschermingswet 1998 
houdt in dat de negatieve gevolgen van een project of plan op een Natura 2000-gebied worden 
vereffend. Dan worden er maatregelen getroffen waardoor er per saldo geen sprake is van nadelige 
gevolgen. Aan saldering zijn een aantal voorwaarden verbonden.  
Compensatie bij aantasting van natuurwaarden is erop gericht om geen netto verlies uitgedrukt in 
natuurdoeltypen en doelsoorten te veroorzaken (EHS-compensatie) of het behouden van de 
ruimtelijke samenhang van een Natura 2000-netwerk, afgemeten aan de gunstige staat van 
instandhouding van in lijsten vastgelegde soorten en habitattypen. Uitgangspunt is daarbij altijd de 
zogenaamde mitigatie-hiërarchie: voorkomen – minimaliseren – mitigeren – compenseren.  
De habitatrichtlijn bepaalt voor Natura 2000-gebieden de grenzen van de toepassing van deze 
begrippen. Vooral de mogelijkheden van mitigatie en compensatie op het gebied van natuur 
(Natura 2000) kennen momenteel veel aandacht in de Europese en nationale rechtspraak. Met de 
beoogde integratie van de nieuwe Wet natuurbescherming in de Omgevingswet zullen de regels 
over compensatie van activiteiten op beschermde natuurwaarden van Natura 2000-gebieden ook 
binnen het kader van de Omgevingswet worden overgenomen. Daarbij wordt vanzelfsprekend waar 
nodig rekening gehouden met deze ontwikkelingen. 
Ook op het gebied van luchtkwaliteit is sprake van een mogelijkheid tot compensatie en saldering. 
Artikel 5.16, eerste lid, onder b, van de Wet milieubeheer biedt hiervoor nu de mogelijkheid. Het 
Milieu- en Natuurplanbureau heeft enkele jaren geleden een salderingsmodel voor luchtkwaliteit 
ontwikkeld. Dit model kan berekenen of compenserende maatregelen voldoende zijn om bij 
bouwprojecten de luchtkwaliteit per saldo te verbeteren. Het model is ontwikkeld in kader van de 
salderingsregeling die de Wet milieubeheer mogelijk maakt. 
De Interimwet stad-en-milieubenadering kent ook de mogelijkheid voor compensatie. Die moet zijn 
ingebed in het bestemmingsplan waarbij sprake is van een overschrijding van een milieunorm. 
88 
 
