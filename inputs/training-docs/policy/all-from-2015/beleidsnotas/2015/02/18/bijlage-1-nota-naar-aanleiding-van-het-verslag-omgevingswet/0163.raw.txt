 Een bedrijf start een nieuw proces, waarbij een stof vrijkomt die nog niet genormeerd is. Het bedrijf valt in 
een categorie bedrijven waarvoor algemene regels gelden. Het bedrijf is dus op grond van de zorgplicht 
verplicht de emissie van die stof te beperken, maar ook de gevolgen te beperken (bijvoorbeeld door 
gebruik van een schoorsteen, zodat de lokale blootstelling beperkt blijft). Als er aanwijzingen zijn dat er 
substantiële, nadelige gevolgen zijn en emissiebeperkende maatregelen onvoldoende helpen, moet in het 
uiterst geval de activiteit achterwege gelaten worden. 
 Enkele burgers willen een nieuwe, in Nederland nog onbekende, buitensport gaan beoefenen. Op dit punt is 
er nauwelijks rijksregelgeving, en door de nieuwheid is er in dit geval ook geen lokale regelgeving. Ze zijn 
zich echter bewust van mogelijke risico’s voor fiets- of wandelpaden. De zorgplicht verplicht hen 
maatregelen te nemen. In dit geval zouden zij in overleg kunnen gaan met de beheerder of eigenaar van 
die paden over de te nemen maatregelen. Samen kan men dan komen tot concrete afspraken hierover. 
 Een waterschap wil een watergang op een landgoed laten vergroten ter verbetering van de doorstroming. 
De activiteit blijkt vergunningvrij. Het waterschap behoort te weten dat de activiteit gevolgen kan hebben 
voor de monumentale gebouwen op het landgoed en voor de originele landschapsarchitectuur. De 
zorgplicht vereist dus dat maatregelen worden genomen om te voorkomen dat schade aan gebouwen 
optreedt en dat een ontwerper wordt ingeschakeld voor het behoud van de omgevingskwaliteit. Het 
spreekt tegenwoordig min of meer voor zich dat dit gebeurt, maar mocht het niet gebeuren, dan kan een 
bevoegd gezag zo nodig ingrijpen op grond van de algemene zorgplicht. 
 Een tankauto verlaat het terrein van een bedrijf en is per abuis niet goed afgesloten. De algemene 
zorgplicht voor de fysieke leefomgeving van artikel 1.6 impliceert dat een ieder verplicht is om in een 
dergelijk geval te waarschuwen. Zou bijvoorbeeld de portier van het bedrijf de lekkage waarnemen, maar 
niet waarschuwen, dan kan een bestuursrechtelijke punitieve sanctie aan de orde zijn. In dit geval regelt 
de Wet vervoer gevaarlijke stoffen de verplichtingen voor de vervoerder. 
 Een gemeente heeft in het omgevingsplan bepaald dat alle functies zijn toegestaan op de locatie waar nu 
een nogal troosteloos bedrijventerrein gelegen is. Dit omdat dit gebied dringend herontwikkeld moet 
worden en concrete initiatieven uitbleven. Toch vereist de algemene zorgplicht dat een initiatiefnemer 
nagaat of een voorgenomen activiteit op die locatie passend is. Als hij redelijkerwijs niet in staat is de 
maatregelen te nemen om onacceptabele gevolgen te voorkomen, te beperken of ongedaan te maken, 
moet hij de activiteit achterwege laten. 
 
De leden van de fractie van de SP (4.80) vragen wat de huidige zorgplichtbepalingen in de 
afzonderlijke wetten zijn. In de wetten die via het huidige wetsvoorstel opgaan in de 
Omgevingswet zijn zorgplichtbepalingen te vinden in de artikelen 1.1a en 10.1 van de Wet 
milieubeheer, artikel 6.8 van de Waterwet en artikel 1a van de Woningwet. Daarnaast zijn er 
zorgplichtbepalingen te vinden in de artikelen 2 en 2.1 van het Activiteitenbesluit milieubeheer, 
artikel 3 van het Besluit algemene regels milieu mijnbouw, artikel 7 van het Besluit bodemkwaliteit, 
artikel 4 van het Besluit externe veiligheid buisleidingen, artikel 2.1 van het Besluit lozingen buiten 
inrichtingen, artikel 4 van het Besluit lozingen afvalwater huishoudens, artikel 5 van het Besluit 
risico’s zware ongevallen 1999, artikel 6.15 en artikel 18 van het Waterbesluit en de bijlage van 
het Besluit mobiel breken bouw- en sloopafval. Het antwoord op de vraag van de leden van de 
VVD-fractie of er sprake is van nieuwe regelgeving (1.32) luidt dan ook dat het hier niet gaat om 
nieuwe regelgeving, maar vooral om continuering en uniformering van bestaande regelgeving. 
8.5.2 Handhaving van de zorgplicht 
De leden van de fractie van de PvdA constateren terecht nadelen die kleven aan de algemene 
geformuleerde zorgplichten op het gebied van rechtszekerheid en handhaafbaarheid (5.9a). Ook 
de leden van de fracties van de SP en D66 hebben diverse vragen over de handhaving van de 
zorgplicht. Handhaving is aan de orde als een bevoegd gezag een initiatiefnemer aanspreekt op 
naleving van de zorgplicht in verband met de vangnetfunctie. Als de initiatiefnemer naar het 
oordeel van het bevoegd gezag onvoldoende inspanningen levert om de nadelige gevolgen te 
voorkomen, te beperken of ongedaan te maken kan discussie ontstaan over de reikwijdte van de 
zorgplicht. De regering heeft daarom nadrukkelijk niet gekozen voor de zorgplicht als substituut 
voor regelgeving bij veel voorkomende activiteiten met nadelige gevolgen voor de fysieke 
leefomgeving. Tegelijkertijd is het niet mogelijk alle mogelijke activiteiten te reguleren en is het 
nuttig een vangnet te hebben voor onvoorziene gevallen.  
De leden van de SP-fractie vragen waarom de regering heeft gekozen voor een algemene 
formulering van de zorgplicht en waaruit de behoefte voortkomt tot terughoudend gebruik bij
