Waarborgen voor rechtszekerheid bij instructieregels 
Bij de regels die gericht zijn tot bestuursorganen – instructieregels – gaat het om juiste toepassing 
van de inhoudelijke en procedurele regels die gelden voor een besluit, zoals een vergunning of de 
wijziging van het omgevingsplan. Bijna alle besluiten kennen een zekere mate van discretionaire 
ruimte ofwel bestuurlijke afwegingsruimte. In paragraaf 4.5 van deze nota wordt nader ingegaan 
op de gevolgen voor de rechtszekerheid. Een grotere mate van flexibiliteit in de instructieregels 
maakt die discretionaire ruimte dus groter, maar leidt niet tot een principieel andere of minder 
rechtszekerheid voor de aanvrager of belanghebbenden. Ook leidt het niet tot het ‘uit beeld raken’ 
van het achterliggende beleidsdoel omdat dit het kader zal blijven voor het besluit. Zo zal 
bijvoorbeeld een vergunning voor een milieubelastende activiteit slechts worden verleend of 
geweigerd met het oog op het waarborgen van de veiligheid en het beschermen van de gezondheid 
en het milieu. Als de aanvrager of de belanghebbende het niet eens is met het besluit staat de weg 
naar de rechter open. Die zal toetsen of de inhoudelijke en procedurele regels juist zijn toegepast.  
In het voorgenomen Besluit kwaliteit leefomgeving, dat de inhoudelijke instructieregels zal 
bevatten, zal voor een deel daarvan ook bepaald worden dat ontheffing kan worden verleend. Een 
dergelijke constructie is nu ook bekend in de Wet ruimtelijke ordening (artikel 4.3a). Het 
wetsvoorstel kent bij een dergelijke ontheffing een inhoudelijke waarborg op wetsniveau: de 
ontheffing kan alleen worden verleend als er sprake is van een onevenredige belemmering van de 
uitoefening van de taak of bevoegdheid waarop de instructieregel betrekking heeft. Een dergelijke 
ontheffing staat bovendien open voor beroep (zie de toelichting op artikel 16.83). 
Waarborgen voor rechtszekerheid bij regels voor burgers en bedrijven 
Burgers en bedrijven hebben te maken met de algemene regels over activiteiten of het vereiste 
van een vergunning voor activiteiten. De rechtszekerheid is dan vooral gebaat bij duidelijkheid. 
Degene die een activiteit verricht, weet dan waar hij zich aan moet houden en dat geldt ook voor 
de omwonenden of andere belanghebbenden. Een belangrijke vernieuwing die de Omgevingswet 
met zich meebrengt, is het vergroten van de inzichtelijkheid door alle regels bij elkaar te brengen 
in een overzichtelijk aantal regelingen en de elektronische ontsluiting van die regelingen. Ook 
gebiedsgericht maatwerk is op deze wijze steeds vooraf kenbaar. De verbetering van de 
kenbaarheid bevordert de rechtszekerheid. Alleen individueel maatwerk (via zogenoemde 
maatwerkvoorschriften) is in zekere zin onvoorspelbaar voor de initiatiefnemer. Dat instrument 
wordt echter terughoudend toegepast, dat wil zeggen voor incidentele of bijzondere gevallen (zie 
paragraaf 4.3.4). Het mag bovendien nooit leiden tot het onmogelijk worden van een activiteit die 
voldoet aan de algemene regels.  
Het toepassen van flexibiliteit bij algemene regels en vergunningvereisten is steeds voorzien van 
waarborgen. Voor de maatwerkregels en maatwerkvoorschriften geldt een inhoudelijke waarborg 
op wetsniveau: deze moeten worden gesteld met het oog op dezelfde inhoudelijke belangen die de 
aanleiding vormen voor de algemene regels (deze belangen zijn aangeduid in paragraaf 4.3.2 van 
het wetsvoorstel). Daarnaast zijn er diverse procedurele waarborgen. Gebiedsgericht maatwerk 
gebeurt bijvoorbeeld steeds bij verordening of omgevingsplan, zodat de gekozen 
volksvertegenwoordigers bij een gemeente, waterschap of provincie beslissen over de inzet ervan. 
Een dergelijke maatwerkregel is daarmee net zo rechtszeker als elke decentrale regel. 
Maatwerkvoorschriften zijn beschikkingen, zodat ze open staan voor bezwaar en beroep door 
belanghebbenden.  
Reguleren flexibiliteit bij algemene maatregel van bestuur 
Verder worden alle flexibiliteitsbepalingen bij AMvB ‘aan’ of ‘uit’ gezet. Als ze ‘aan’ staan, kunnen 
ze in diezelfde AMvB inhoudelijk worden ingekaderd, door bijvoorbeeld te bepalen dat een 
flexibiliteitsbepaling alleen gebruikt mag worden in specifieke gevallen, of alleen mag worden 
gebruikt voor een hoger beschermingsniveau en niet voor een lager beschermingsniveau.
