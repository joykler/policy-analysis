Verschuivingen van vergunningplicht naar algemene regels  
De leden van de PvdA-fractie vragen, wanneer de grens is bereikt van activiteiten die onder 
algemene regels kunnen vallen (4.10). De regering onderkent dat de toepassing van algemene 
regels inderdaad grenzen kent. Deze worden voor een deel bepaald in internationale en EU-regels, 
die in sommige gevallen een individuele voorafgaande toestemming vereisen. Daarnaast zijn 
kenmerken van de activiteit en de gevolgen daarvan voor de fysieke leefomgeving bepalend voor 
de vraag, of overstap naar algemene regels mogelijk is. Voor sommige categorieën activiteiten is 
de grens van algemene regels inmiddels nagenoeg bereikt, maar voor andere categorieën van 
activiteiten is nog winst te behalen. Daarbij kan het zowel gaan om het volledig laten vervallen van 
vergunningplicht voor bepaalde activiteiten binnen een categorie van activiteiten, als om het 
beperken van de reikwijdte of het aantal aspecten dat binnen de vergunning individueel wordt 
getoetst. Beperking van het aantal vergunningen kan deels ook worden bereikt door voor bepaalde 
activiteiten of aspecten die nu nog door het Rijk worden gereguleerd in lijn met artikel 2.3 van het 
wetsvoorstel niet meer op rijksniveau te bepalen wat vergunningplichtig is, maar dit over te laten 
aan de decentrale overheden, waarbij de inzet van vergunningplicht beter op de specifieke 
problematiek kan worden afgestemd.  
Wat betreft de regels voor activiteiten die het Rijk stelt, zijn verschuivingen van vergunningplicht 
naar algemene regels bijvoorbeeld nog mogelijk bij regels over bouwactiviteiten, brandveilig 
gebruik, en bij verschillende beperkingengebiedactiviteiten, waar nog betrekkelijk weinig of niet 
met algemene regels wordt gewerkt. De kabinetsbrief Contouren uitvoeringsregelgeving gaat nader 
in op de mogelijkheden van verschuiving.  
Ondersteuning bij algemene regels  
De leden van de D66-fractie vragen op welke manier bedrijven worden ondersteund en zekerheid 
krijgen over de vraag of ze wel aan alle algemene regels voldoen (10.12). De ondersteuning die 
via de Laan van de Leefomgeving zal worden geboden zal in belangrijke mate ook betrekking 
hebben op algemene regels over activiteiten. Dit geldt zowel voor decentrale regels over 
activiteiten, die vooral in het omgevingsplan plaatshebben, als voor de algemene rijksregels in de 
beoogde besluiten over activiteiten in de leefomgeving. Als onderdeel van die ondersteuning zal 
bijvoorbeeld ook het doen van een eventuele melding digitaal worden ondersteund, zoals nu voor 
verschillende algemene rijksregels ook al het geval is. Bij een deel van de algemene regels zal uit 
deze ondersteuning voor de initiatiefnemer ook direct duidelijk zijn, of hij aan een regel voldoet. In 
andere gevallen wordt de initiatiefnemer wel digitaal over de geldende regel geïnformeerd, maar 
zal hij zelf moeten nagaan, of hij aan de regel voldoet. Dit geldt bijvoorbeeld als de regel een 
maximaal toegestane emissie naar het milieu vastlegt, of de kwaliteit van het zwemwater in een 
zwembad.  
De leden van de PvdA-fractie zijn blij met de ondersteunende houding richting initiatiefnemers van 
de overheid bij algemene regels, maar vragen de regering het bevoegd gezag deze houding ook 
aan te laten nemen jegens de bezorgde omwonende (3.11). Voor het evenwicht zou ook deze als 
belanghebbende advies moeten kunnen krijgen, zo menen deze leden. De rol van de ambtenaar 
moet in de ogen van deze leden wel ondersteunend zijn en niet in-de-plaats-stellend. Het is 
volgens deze leden aan de initiatiefnemer om verantwoordelijkheid, ook financieel gezien, te 
nemen voor het onderbouwen van zijn aanvraag. De regering vindt het inderdaad tot op zekere 
hoogte een taak van de overheid om adequate voorlichting en ondersteuning te geven met 
betrekking tot de regels die gelden. Die taak ligt zowel bij degene die de regels stelt – in het geval 
van algemene rijksregels het Rijk – als bij het bevoegd gezag, en heeft betrekking op een ieder die 
belanghebbende is, dus zowel de initiatiefnemer als bijvoorbeeld omwonenden. Zoals de genoemde 
leden ook aangeven kent deze verantwoordelijkheid van de overheid grenzen. 
6.4.2 Naleving van algemene regels 
De leden van de ChristenUnie-fractie stellen enkele vragen over de naleving van algemene regels 
(10.17). De regering is van mening dat de kans op onomkeerbare schade door niet-naleving van
