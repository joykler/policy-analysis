van een internationaalrechtelijke verplichting’ is opgenomen en waarom die niet duidelijker is 
ingekaderd. In antwoord daarop merkt de regering het volgende op. 
Artikel 2.3 is niet alleen van toepassing op bevoegdheden zoals het vaststellen van 
omgevingswaarden en het geven van instructieregels en instructies die het Rijk en de provincies 
kunnen uitoefenen met het oog op de belangen op het terrein van de fysieke leefomgeving die zij 
zelfstandig aan zich kunnen trekken (dus belangen die zij als nationale belangen of provinciale 
belangen aanmerken). Het artikel betreft ook de bevoegdheden die zij in hoofdzaak uitoefenen 
omwille van doelmatigheids- en doeltreffendheidsoverwegingen en internationale verplichtingen. 
Deze laatste categorie betreft onder andere het stellen van algemene rijksregels over activiteiten 
op grond van artikel 4.3 van het wetsvoorstel (regels over bouwactiviteiten, milieubelastende 
activiteiten, lozingsactiviteiten, wateronttrekkingsactiviteiten, mijnbouwactiviteiten, activiteiten in 
een beperkingengebied, activiteiten betreffende zwemmen en baden en cultureel erfgoed, 
ontgrondingsactiviteiten) en de bevoegdheid van de provincie om op grond van artikel 4.1 regels 
over activiteiten vast te stellen (regels over activiteiten in waterwingebieden, stiltegebieden, 
enzovoort). Dit soort regels wordt lang niet altijd gesteld met het oog op een vastgesteld nationaal 
of provinciaal belang, maar vooral omdat Rijk of provincie hier een taak in hebben met het oog op 
de doelmatigheid en doeltreffendheid of internationale verplichtingen. De onderdelen a van het 
tweede en derde lid van artikel 2.3, die de aanwezigheid van een nationaal of provinciaal belang 
eisen, zijn voor deze gevallen waarin regels worden gesteld omwille van een taak dus niet passend. 
Voor deze gevallen wenst de regering dat bij het gebruik van bevoegdheden een afweging 
plaatsvindt over de doelmatigheid, doeltreffendheid én de proportionaliteit van die regels. 
Onderdeel b van het tweede en derde lid van artikel 2.3 strekt daartoe en kan dan ook niet worden 
gemist. 
7.2.2 Afstemming, samenwerking en instructieregels 
Artikel 2.3 kan, anders dan de leden van de SGP-fractie (3.30) veronderstellen, niet los worden 
gezien van de algemene bestuurlijke opdracht tot afstemming en samenwerking die in artikel 2.2 
van het wetsvoorstel is vervat. De bestuursorganen dienen waar nodig en nuttig actief tot zowel 
verticale als horizontale afstemming en samenwerking over te gaan. Provincies kunnen hierin een 
trekkersrol vervullen. Veel van de belangen die aan de orde zijn bij de zorg voor de fysieke 
leefomgeving zijn immers te kenmerken als gezamenlijke belangen. Iedere overheid vervult daarbij 
vanuit zijn eigen taken en bevoegdheden zijn eigen rol, in afstemming op de taak en 
bevoegdheidsuitoefening van andere overheden en hun bestuursorganen. Dit betekent dat de 
behartiging van bovengemeentelijke, provinciale belangen ook vorm en inhoud kan krijgen door 
samenwerking en afstemming van gemeenten gezamenlijk, binnen provinciale kaders. Gedacht kan 
hierbij worden aan woningbouwplanning, kantoren- en bedrijventerreinenplanning en grootschalige 
detailhandel. Een in overeenstemming met artikel 2.3 gemotiveerde uitoefening van een 
provinciale bevoegdheid hoeft dus niet in de weg te staan aan samenwerking en afstemming 
tussen gemeenten of tussen de provincie en de binnen de provinciegrenzen gelegen gemeenten of 
andere provincies. Daarom is het voorstel van de leden van de SGP-fractie om in artikel 2.3 “al dan 
niet in samenwerking met andere gemeentebesturen en/of provinciebesturen” geen verbetering 
van de door de regering voorgestelde redactie.  
7.2.3 Voorbereiding van instructieregels  
De leden van de VVD-fractie (5.6) vragen of aan het geven van instructieregels niet, net als bij 
instructies, bestuurlijk overleg vooraf moet gaan. 
Aan instructieregels moet inderdaad evenals bij instructies bestuurlijk overleg vooraf gaan. De 
wijze waarop dit overleg is geregeld en plaatsvindt is echter wel verschillend. 
Instructies zijn gericht tot één of een beperkt aantal bestuursorganen en worden gegeven bij 
ministerieel besluit of bij besluit van gedeputeerde staten. Als instructies worden gegeven met het 
oog op een provinciaal of nationaal belang dient dit belang vooraf kenbaar te zijn. Ook moet, zoals 
de leden van de VVD-fractie in de memorie van toelichting bij het wetvoorstel hebben gelezen,
