10 Verhouding tot bestaande en andere wetgeving en andere 
beleidsthema’s 
10.1 Inzicht in procedure en planning onderdelen stelselherziening  
De 50PLUS/Klein-fractie vraagt om inzicht in de behandeling en inwerkingtreding van de 
Omgevingswet, de Invoeringswet Omgevingswet en de AMvB’s (1.104). De leden van de SP-
fractie vragen wanneer en welke wijze de Staten-Generaal bij de Invoeringswet worden betrokken 
58
(10.1). In de brief aan uw Kamer van 1 oktober 2014 wordt ingegaan op de verschillende 
onderdelen van de stelselherziening en de stapsgewijze behandeling daarvan. Daarbij wordt ook 
duidelijk op welke wijze het parlement daarbij wordt betrokken en wat de planning is van het 
geheel. De Invoeringswet Omgevingswet doorloopt de normale wetgevingsprocedure. Het 
parlement is hier dus als medewetgever direct en volledig bij betrokken. Bij de Invoeringswet kan 
de balans worden opgemaakt en worden bezien of onderwerpen eventueel aanvullend op 
wetsniveau geregeld moeten worden. In dit verband kan worden verwezen naar paragraaf 5.2 van 
deze nota.  
De leden van de SP-fractie vragen op welk moment de Wet bodembescherming en de Wet 
geluidhinder in de Omgevingswet opgaan en of die wijzigingen separaat aan uw Kamer worden 
voorgelegd (1.70). Dat laatste is inderdaad het geval. Beide onderwerpen (bodem en geluid) 
worden in verband met de beoogde beleidsvernieuwing op deze terreinen via afzonderlijke 
aanvullingswetsvoorstellen ingebouwd in de Omgevingswet. Deze aanvullingswetsvoorstellen 
doorlopen de normale wetgevingsprocedure, zodat de parlementaire behandeling van de nieuwe 
regels daarop kan worden toegesneden. De beoogde planning van de aanvullingswetsvoorstellen is 
opgenomen in bovengenoemde brief van 1 oktober 2014. Het kabinet streeft ernaar dat deze 
aanvullingswetten gelijktijdig in werking treden met de Omgevingswet.  
De leden van de SGP-fractie vragen in hoeverre de invoering van de Omgevingswet per 2018 
realistisch en verantwoord is. Zij vragen ook of het mogelijk is om onderdelen eerder in werking te 
kunnen laten treden (2.19). De concrete datum van inwerkingtreding is onder meer afhankelijk 
van het moment waarop alle voor de stelselherziening benodigde regelgeving gereed is en de 
uitvoeringspraktijk daarop is voorbereid en toegerust. Mede daarom wordt in de praktijk nu al 
ervaring opgedaan met projecten van uiteenlopende aard onder de noemer Nu al Eenvoudig Beter. 
Zie daarvoor paragraaf 12.2 van deze nota. Ook worden in toenemende mate de tranches van de 
Crisis- en herstelwet gebruikt om te experimenteren met de nieuwe instrumenten uit het 
wetsvoorstel voor de Omgevingswet, vooral met het omgevingsplan. Op deze wijze kan 
vooruitlopend op de inwerkingtreding van de Omgevingswet alvast met onderdelen van het nieuwe 
stelsel worden geëxperimenteerd. 
De fractie 50PLUS/Klein vraagt waarom de regering niet het initiatief neemt om te beginnen met 
knelpunten die op korte termijn aangepakt kunnen worden (1.103). De regering deelt de mening 
van de 50PLUS/Klein-fractie dat een aantal veranderingen al eerder kan worden doorgevoerd. 
Zoals gemeld in de vorige alinea wordt hiervoor de Crisis- en herstelwet benut. Via de algemene 
maatregelen van bestuur op grond van de Crisis- en herstelwet zijn en worden diverse 
veranderingen mogelijk gemaakt, waardoor deels al geanticipeerd wordt op het stelsel van de 
Omgevingswet. 
Voor een goede invoering is ook overgangsrecht onontbeerlijk. Hierin zal worden voorzien via de 
Invoeringswet Omgevingswet. Daarin kan bijvoorbeeld worden bepaald dat er een redelijke 
invoeringstermijn wordt geboden voor het werken met omgevingsplannen of het aanpassen van 
verordeningen. Op die manier kan een regeling op maat worden geboden. De Invoeringswet en de 
mogelijkheid tot gefaseerde inwerkingtreding die de Omgevingswet bevat, bieden aldus de 
mogelijkheid om onderdelen gefaseerd in te voeren wanneer dat wenselijk is. Voorwaarde voor 
inwerkingtreding is uiteraard dat de benodigde wet- en regelgeving is vastgesteld en 
                                                
58
 Kamerstukken II 2014/15, 33 118, nr. 17.
