14 Artikelsgewijs 
14.1 Hoofdstuk 1: Algemene bepalingen 
14.1.1 Artikel 1.2 
Het begrip ‘fysieke leefomgeving’ 
De leden van de fracties van de PvdA (5.9b), de SP (1.57) en D66 (15.1) hebben vragen over 
het ontbreken van een begripsbepaling voor ‘fysieke leefomgeving’. In artikel 1.2, tweede lid, is 
gekozen voor een opsomming van de van de fysieke onderdelen van de fysieke leefomgeving. Het 
is niet zo dat er buiten de genoemde onderdelen nog ‘terra incognita’ in de fysieke leefomgeving 
bestaat. Naar het oordeel van de regering definieert dit artikel daarom helder wat de reikwijdte van 
de fysieke leefomgeving is. Wel is het zo dat zich processen afspelen in en tussen deze onderdelen 
en dat deze onderdelen gezamenlijk ensembles vormen (bijvoorbeeld een woonwijk bestaat vooral 
uit bouwwerken en infrastructuur, met kleinere hoeveelheden natuur en water). Toevoegen van 
dergelijke processen en ensembles aan de opsomming zou de lijst wel langer, maar niet vollediger 
maken. De leden van de D66-fractie vragen of de regering heeft overwogen andere onderdelen van 
de fysieke leefomgeving op te nemen in artikel 1.2 (15.5a). Het antwoord daarop is dus 
ontkennend: de regering kent dergelijke onderdelen niet. In vroege concepten van het 
wetsvoorstel zijn wel enkele begrippen overwogen die uiteindelijk niet zijn opgenomen. Zo is 
‘klimaat’ niet opgenomen omdat het klimaat een proces is binnen de fysieke leefomgeving, maar 
geen grijpbaar, fysiek, onderdeel daarvan. ‘Natuurlijke hulpbronnen’ zijn niet opgenomen omdat zij 
onttrokken worden uit de verschillende wel genoemde fysieke onderdelen van de fysieke 
leefomgeving. Opgemerkt zij dat zowel ‘klimaatverandering’ als ‘natuurlijke hulpbronnen’ wel 
genoemd worden in artikel 2.1, derde lid. Het begrip ‘gronden’ is niet opgenomen omdat het is 
gebaseerd op een ander – ruimtelijk – indelingsconcept en fysiek niet te onderscheiden is van 
'bodem'. En in plaats van 'werken' is gekozen voor de gedefinieerde begrippen 'infrastructuur' en 
'watersystemen'.  
Hoewel de opsomming naar het oordeel van de regering inhoudelijk volledig is, is toch gekozen 
voor een ‘in ieder geval’-formulering om discussies over grensgevallen te voorkomen. Er blijven 
bijzondere gevallen bestaan waarover zich twijfels kunnen voordoen. In de memorie van toelichting 
(blz. 391) is het voorbeeld genoemd van een dode boom, die onmiskenbaar tot de fysieke 
leefomgeving behoort, maar wellicht door een initiatiefnemer of zijn advocaat niet wordt herkend 
als ‘natuur’, zodat met het bevoegd gezag discussie ontstaat over de reikwijdte van een bepaling 
en uiteindelijk de rechter een uitspraak moet doen. Dergelijke twijfelgevallen zouden er ook zijn als 
er wel een wettelijke begripsbepaling zou zijn, zoals blijkt uit de ervaringen op andere terreinen. 
Zo is er veel jurisprudentie over de uitleg van wettelijk gedefinieerde begrippen als ‘onroerende 
zaak’ of ‘onrechtmatige daad’. Het is moeilijk om vooraf te voorspellen in welke gevallen zich 
afbakeningsproblemen zullen voordoen.  
De leden van de SP-fractie stellen voor te kijken naar het Duitse voorstel voor het 
‘Umweltgesetzbuch’ (1.58), een ontwerp dat overigens niet in procedure is gebracht. In het 
84
Referentenentwurf wordt ‘Umwelt’ (milieu) gedefinieerd als “Tiere, Pflanzen, die biologische 
Vielfalt, der Boden, das Wasser, die Luft, das Klima und die Landschaft sowie Kultur- und sonstige 
Sachgüter (Umweltgüter)” (dieren, planten, biodiversiteit, de bodem, het water, de lucht, het 
klimaat en het landschap evenals cultuur- en overige goederen (natuurlijke hulpbronnen).’ Een 
flink aantal elementen is herkenbaar terug te vinden in artikel 1.2, zoals bodem, water, lucht, 
landschap en cultureel erfgoed. Dieren, planten en biodiversiteit zijn samengenomen in het begrip 
‘natuur’. Op de begrippen ‘klimaat’ een ‘natuurlijke hulpbronnen’ is al ingegaan in het begin van 
                                                
84
 Bundesministerium für Umwelt, Naturschutz und Reaktorsicherheit, Gesetzentwurf der Bundesregierung: 
Entwurf Erstes Buch Umweltgesetzbuch – Allgemeine Vorschriften und vorhabenbezogenes Umweltrecht, 
Bonn/Berlin 04.12.2008. 
243 
 
