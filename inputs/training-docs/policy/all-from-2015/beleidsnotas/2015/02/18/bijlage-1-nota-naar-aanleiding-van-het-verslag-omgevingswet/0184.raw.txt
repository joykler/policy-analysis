9 Procedures en rechtsbescherming 
9.1 Milieueffectrapportage  
9.1.1 Implementatie mer-richtlijn 
Er zijn door diverse fracties (6.28, 10.5a, 5.145, 5.165, 5.170) vragen gesteld over de wijze 
waarop de nieuwe mer-richtlijn (2014/52/EU) geïmplementeerd is in het wetsvoorstel. De vragen 
gaan onder meer over de kwaliteitsborging, de scheiding tussen bevoegd gezag en initiatiefnemer 
(10.5b, 5.165) en de evaluatie van de milieueffectrapportage (mer). Hierover merkt de regering 
op dat de Minister van Infrastructuur en Milieu is gestart met de voorbereiding van een 
wetsvoorstel voor de implementatie van deze richtlijn. De richtlijn tot wijziging van de mer-richtlijn 
moet op 16 mei 2017 geïmplementeerd zijn. Omdat de implementatiedatum ligt vóór de verwachte 
inwerkingtreding van de Omgevingswet zal deze richtlijn in de Wet milieubeheer worden 
geïmplementeerd, waarna deze regelgeving via de invoeringsregelgeving in de Omgevingswet of de 
uitvoeringsregelgeving wordt opgenomen. De beleidskeuzes kunnen met uw Kamer besproken 
worden bij de behandeling van de noodzakelijke wijziging van de Wet milieubeheer. De 
implementatie moet zorgvuldig plaatsvinden en bovendien moeten nog diverse keuzes worden 
gemaakt. Daar kan de regering nog niet op vooruitlopen.  
9.1.2 Betrokkenheid bij de totstandkoming mer 
Vroegtijdige betrokkenheid van burgers en bedrijven bij het planvormingsproces 
De leden van de fracties van de SP, D66, de PvdA en de ChristenUnie hebben vragen gesteld 
(4.49, 4.131, 5.22, 5.166) over een wettelijke plicht tot een brede vroegtijdige betrokkenheid 
van burgers en bedrijven bij het planvormingsproces, waaronder de betrokkenheid bij de 
vaststelling van het reikwijdte– en detailniveau van het milieueffectrapport (MER). 
Allereerst is van belang dat de milieueffectrapportage geen apart instrument is, maar dient ter 
ondersteuning van de besluitvorming. Om die reden is de mer-procedure afgestemd op de 
voorbereidingsprocedure van het plan dat wordt vastgesteld of het besluit dat wordt genomen. 
Deze procedure voorziet er in dat als voor een besluit een mer moet worden uitgevoerd een ieder 
kan inspreken op het ontwerpbesluit. Tegelijk met het ontwerpbesluit wordt ook het MER ter inzage 
gelegd en er kan ook op dat rapport worden ingesproken (artikel 16.48, tweede lid).  
De regering benadrukt dat, in aanvulling op deze wettelijke regeling, maatschappelijke participatie 
in een vroeg stadium bij onder meer strategische besluiten en complexe projecten van groot 
belang is (zie ook paragraaf 6.3 van deze nota). Vroegtijdige betrokkenheid houdt ook in dat 
derden bij het voornemen van een mer-(beoordelings)plichtig project betrokken kunnen worden bij 
onderwerpen die betrekking hebben op het reikwijdte– en detailniveau, zoals de te onderzoeken 
alternatieven. Bij maatschappelijke participatie vindt de regering vooral maatwerk van belang, 
zodat gebiedsgericht en per geval kan worden gekeken naar de meest passende vorm van 
participatie. Participatie wordt echter volgens de regering niet zozeer versterkt door een wettelijke 
verplichting. Belangrijk is een bestuurscultuur waarbij de inzet is om vanuit het oogpunt van 
democratische legitimatie, draagvlak en kwaliteit van besluitvorming, burgers, bedrijven, 
organisaties en medeoverheden tijdig en op de juiste wijze te betrekken. Om die reden heeft de 
regering ervoor gekozen om maatschappelijke participatie, waaronder de participatie bij de 
voorbereiding van een mer niet generiek wettelijk te verplichten, maar vooral te stimuleren.  
Vroegtijdige betrokkenheid bij complexe projecten wettelijk geborgd 
Voor de veelal complexe projecten van publiek belang die met een projectbesluit en met een 
omgevingsplan voor projecten met een publiek belang worden gerealiseerd, is gelet op het 
karakter van deze projecten, wel gekozen voor een wettelijke verankering van vroegtijdige 
publieke betrokkenheid. Juist bij de projecten die door de leden van de fractie van de PvdA als 
voorbeeld zijn aangedragen, zoals de aanleg van windmolenparken, is een projectbesluit van 
184 
 
