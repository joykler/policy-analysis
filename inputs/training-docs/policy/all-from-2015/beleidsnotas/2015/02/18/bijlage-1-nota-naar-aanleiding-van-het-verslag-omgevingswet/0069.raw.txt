vergelijken en optellen op geografische schaal, de zogenoemde milieu gezondheid risico-indicator 
(MGR). Hoewel de MGR nog beperkt toepasbaar is, is het een veel belovend instrument voor 
toepassing bij ruimtelijke beslissingen met impact op gezondheid. De indicator wordt daarom nog 
verder uitgewerkt.  
De milieueffectrapportage (mer) wordt in de praktijk steeds sterker gestoeld op 
gezondheidseffecten. De Commissie voor de milieueffectrapportage maakt daarom op basis van 
best practices een handreiking voor gezondheid in mer. Naar verwachting zal deze handreiking 
breder toepasbaar zijn dan alleen voor onderzoek in verband met mer. Dus ook voor 
omgevingsplannen waarvoor geen mer hoeft te worden doorlopen, kan in de toekomst gebruik 
worden gemaakt van deze handreiking. In paragraaf 9.1 wordt nader ingegaan op de inhoud van 
de mer en de ontwikkelingen daaromtrent. 
Specifieke gezondheidsrisico’s 
De leden van de PvdD-fractie missen het beschermen van de volksgezondheid tegen 
(economische) activiteiten die deze gezondheid kunnen bedreigen als belangrijk uitgangspunt in de 
Omgevingswet. Ook wijzen deze leden op de spanning die er bestaat tussen telers die veel 
landbouwbestrijdingsmiddelen gebruiken, zoals lelietelers en fruittelers, en de omwonenden van 
die percelen (3.39). Daarnaast wijzen zij op de uitstoot van fijnstof van veehouderijen in relatie 
tot de problematiek van endotoxinen. Deze leden vragen op welke wijze de gezondheidsrisico’s 
vanuit de veehouderij met deze wet worden aangepakt (3.43, 3.44, 3.45). Een vergelijkbare 
vraag hebben de leden van de SP-fractie (4.90). 
Zoals hiervoor aangegeven is in artikel 1.3 van het wetsvoorstel vastgelegd dat het bereiken en in 
stand houden van een gezonde fysieke leefomgeving één van de maatschappelijke doelen van de 
wet is. Gezondheidsrisico’s vormen dan ook één van de motieven voor het Rijk om regels te 
stellen. Zo zijn de omgevingswaarden voor luchtkwaliteit en zwemwater gericht op het beschermen 
van de gezondheid en worden regels gesteld over bouwactiviteiten, milieubelastende activiteiten en 
het gelegenheid bieden tot zwemmen en baden. Allemaal (ook) met het oog op de gezondheid. 
Deze wettelijke normering en regels zijn mede gebaseerd op algemeen aanvaarde 
wetenschappelijke inzichten, zoals beschreven in het RIVM-rapport Gezondheid en veiligheid in de 
18
Omgevingswet: Doelen, normen en afwegingen bij de kwaliteit van de leefomgeving . Wordt niet 
aan deze normen en regels voldaan dan kan een omgevingsvergunning voor een bedrijf worden 
ingetrokken of geweigerd. 
Daarnaast zijn er gezondheidsrisico’s waarvoor nog geen algemeen aanvaarde wetenschappelijke 
inzichten bestaan over welke van die risico’s nog acceptabel zijn of over de wijze van beperking 
van die risico’s. Dat geldt bijvoorbeeld voor de risico’s als gevolg van het spuiten van 
landbouwbestrijdingsmiddelen voor omwonenden en de verspreiding van sommige zoönosen en 
endotoxinen buiten het bedrijf. Er zijn op dit moment onvoldoende algemeen aanvaarde 
wetenschappelijke inzichten om vanuit het Rijk met in heel Nederland algemeen toepasbare 
normen en regels te komen. Dit betekent echter niet dat bestuursorganen bij het nemen van 
besluiten in concrete situaties met deze gezondheidsrisico’s geen rekening kunnen of moeten 
houden. Zoals hiervoor is aangegeven dienen gezondheidsbelangen te worden meegewogen en 
kunnen adviezen bij deskundigen worden ingewonnen. De Omgevingswet biedt de ruimte om dit te 
vertalen in de wijze waarop functies aan locaties worden toegedeeld in het omgevingsplan, de in 
dat omgevingsplan op te nemen regels over activiteiten in de fysieke leefomgeving, de inhoud van 
de provinciale omgevingsverordening of de door het bevoegd gezag aan een omgevingsvergunning 
te verbinden (maatwerk)voorschriften (waaronder omgevingsvergunningvoorschriften die 
verplichten tot het opstellen van protocollen hoe te handelen bij calamiteiten zoals overspills 
(3.20)). Dit biedt de gemeenten en de provincies, mits toereikend gemotiveerd, bijvoorbeeld 
mogelijkheden om uitbreiding van veehouderijen in te perken (3.44). Bij het vormgeven van de 
uitvoeringsregels zullen deze voorziene mogelijkheden nader worden uitgewerkt. Daarbij zullen de 
                                                
18
 Bijlage bij de kabinetsbrief Contouren uitvoeringsregelgeving Omgevingswet, die tegelijk met deze nota 
wordt verzonden.
