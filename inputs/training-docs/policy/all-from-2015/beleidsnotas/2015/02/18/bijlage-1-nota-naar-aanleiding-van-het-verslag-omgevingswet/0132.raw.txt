7 Bestuursorganen 
 
In dit hoofdstuk wordt ingegaan op de verhoudingen tussen de verschillende bestuurslagen en 
bestuursorganen die zijn belast met de zorg voor de fysieke leefomgeving.  
7.1 Taak- en bevoegdheidsverdeling  
7.1.1 Toepassing subsidiariteitsbeginsel 
De leden van de fractie van het CDA (5.43b) vragen de mening van de regering over de wijze 
waarop is omgegaan met het uitgangspunt ‘decentraal wat kan, centraal wat moet’ in relatie tot de 
specifieke taaktoedeling en normstelling op rijksniveau. Een stelselherziening van deze omvang 
kan niet zonder een herbezinning op de uiteenlopende sturingsfilosofieën die aan de bestaande 
wettelijke regelingen ten grondslag liggen en de interbestuurlijke verhoudingen. Gemeenten, 
waterschappen (met inachtneming van de Waterschapswet), provincies en het Rijk zijn allen belast 
met de zorg voor de fysieke leefomgeving. De fysieke leefomgeving houdt immers niet op bij de 
grens van een gemeente, waterschap of provincie. Zoals in de memorie van toelichting is 
aangegeven ligt het startpunt van de visie van de regering op de interbestuurlijke verhoudingen bij 
de opvatting dat de zorg voor de fysieke leefomgeving in de eerste plaats bij de gemeenten ligt en, 
waar het gaat om het waterbeheer, bij de waterschappen. Het Rijk en de provincies dienen dit te 
respecteren door uit te gaan van het subsidiariteitsbeginsel ‘decentraal, tenzij’. Dit is aan het begin 
van het wetsvoorstel vastgelegd in artikel 2.3 en ook leidend geweest voor de toedeling van taken 
en bevoegdheden in het wetsvoorstel. De zorg voor de fysieke leefomgeving ligt echter niet alleen 
bij de gemeenten. Ook Rijk en provincies hebben een actief sturende en coördinerende rol bij de 
overheidszorg voor de fysieke leefomgeving. Veel opgaven kunnen immers alleen worden opgelost 
met een integrale aanpak op meerdere niveaus. Op voorhand is niet voor alle gevallen vast te 
stellen welk bestuursorgaan verantwoordelijk moet zijn. Het Rijk en de provincies hebben daarom, 
naast de op wetsniveau expliciet toegedeelde specifieke taken, ook een zelfstandige beleidsruimte 
gekregen om te bepalen welke belangen binnen de algemene overheidszorg voor de fysieke 
leefomgeving zich het best lenen voor behartiging door het Rijk of de provincie. Het in artikel 2.3 
vervatte subsidiariteitsbeginsel is leidend bij die keuze. Voor een nadere toelichting wordt 
verwezen naar de uitgebreide passages in de memorie van toelichting bij het wetsvoorstel over de 
toepassing van het subsidiariteitsbeginsel en de taaktoedeling in het wetsvoorstel (paragraaf 2.7, 
blz. 42-45 en paragrafen 4.2.2 en 4.2.3, blz. 72-87). Deze geven de visie van de regering op dit 
onderwerp weer. De oorspronkelijke passages zijn substantieel aangevuld naar aanleiding van het 
advies van Afdeling advisering van de Raad van State. 
Omdat subsidiariteit al langere tijd een uitgangspunt van beleid is, is het niet zo dat er op het 
gebied van het omgevingsrecht nu nog veel taken of bevoegdheden bij het Rijk of de provincies 
liggen die beter naar waterschappen of gemeenten overgedragen kunnen worden. Bovendien heeft 
de regering ervoor gekozen de ambities voor de herziening van het omgevingsrecht niet 
beleidsmatig te koppelen aan de ambities voor de vernieuwing van de bestuurlijke inrichting van 
ons land. Waar taken aan bestuursorganen worden toebedeeld sluiten die zoveel mogelijk aan bij 
de bestaande taken, rekening houdend met gemaakte keuzes in diverse bestuursafspraken. Waar 
in het wetsvoorstel een specifieke taak wordt toegedeeld aan het Rijk of een provincie, gaat het 
dus om iets waarvan dit kabinet, evenals voorgaande kabinetten, hebben geoordeeld dat het iets is 
wat ‘centraal moet’. Het gaat in het algemeen om onderwerpen die wegens hun schaalniveau, 
(bestuurlijke) complexiteit of de relatie met de nationale veiligheid niet gedecentraliseerd kunnen 
worden. 
Normstelling door het Rijk kan verschillende achtergronden hebben:  
 Normstelling kan vereist zijn op grond van Europese of internationale verplichtingen. Ook de 
Europese Unie past het subsidiariteitsbeginsel toe bij de keuze om bepaalde onderwerpen wel 
of niet te regelen.
