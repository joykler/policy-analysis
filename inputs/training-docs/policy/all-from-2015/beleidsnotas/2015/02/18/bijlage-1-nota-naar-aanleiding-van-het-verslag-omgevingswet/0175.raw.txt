Het projectbesluit zal de door de gemeenteraad in het omgevingsplan vastgestelde regels 
wijzigingen om de realisering van het project, waarvoor het projectbesluit genomen is, mogelijk te 
maken. Als een project het grondgebied van meerdere gemeenten beslaat, zal het projectbesluit 
meerdere omgevingsplannen wijzigingen. Gelet op de functionele taak van de waterschappen is in 
het wetsvoorstel opgenomen dat het projectbesluit, voor zover dat wordt genomen door een 
waterschap, alleen betrekking kan hebben op de taken van het waterschap op het gebied van het 
beheer van bepaalde watersystemen en bepaalde zuiveringen van stedelijk afvalwater (artikel 
5.42, derde lid). In verband met de ruimtelijke consequenties en de landschappelijke, natuurlijke 
en culturele waarden is het vereiste opgenomen dat het projectbesluit van een waterschap moet 
worden goedgekeurd door gedeputeerde staten. Onder de huidige projectprocedure van de 
Waterwet moet na de goedkeuring van gedeputeerde staten, het door het waterschap vastgestelde 
projectplan nog door gemeenten worden ingepast in de betrokken bestemmingsplannen. Binnen de 
opzet van het wetsvoorstel is inpassing in de betrokken omgevingsplannen niet meer nodig, omdat 
het projectbesluit zelf direct de betrokken omgevingsplannen wijzigt.  
De doorzettingsmacht die Rijk en provincies hebben bij het projectbesluit komt overeen met de 
doorzettingsmacht die ook al op grond van de Wet ruimtelijke ordening en de Tracéwet bestaat. De 
vraag van de leden van de fractie van de VVD (5.7) of de bewijslast voor Rijk en provincies in het 
kader van de doorzettingsmacht niet zal toenemen kan de regering daarmee bevestigend 
beantwoorden. De doorzettingsmacht zal worden geregeld in afdeling 3.5 Awb. De wijziging van 
afdeling 3.5 Awb zal tegelijk met de Omgevingswet in werking treden. Het aanwenden van de 
doorzettingsmacht zal niet tot meer bewijslast leiden ten opzichte van de huidige situatie. 
De leden van de ChristenUnie-fractie (14.58) vragen waarom de projectprocedure niet verplicht 
van toepassing is op weguitbreidingen en spoorweguitbreidingen die weliswaar geen aansluitingen 
met elkaar verbinden, maar wel een relatief groot wegvak of spoorwegvak beslaan (enkele 
kilometers). Daarbij vragen zij ook of onder aansluitingen ook stations moeten worden verstaan.  
De projectprocedure is verplicht van toepassing verklaard op weg- en spoorweguitbreidingen als 
die uitbreiding twee aansluitingen met elkaar verbindt. Op het moment dat twee aansluitingen met 
elkaar worden verbonden, krijgt de weg of spoorweg meer capaciteit. Dergelijke projecten zijn 
vaak ingrijpend voor de omgeving. Projecten waarbij geen aansluiting met elkaar worden 
verbonden, eindigen in een flessenhals en die flessenhals is bepalend voor de capaciteit van de 
weg of spoorweg. De gevolgen voor de omgeving zullen in dat geval veel minder ingrijpend zijn. 
Daarom is een projectbesluit voor dergelijke projecten niet verplicht. Hoewel het doorgaans voor 
de hand ligt dat het bevoegd gezag in die gevallen het project via een projectbesluit zal realiseren, 
kan eventueel ook gekozen worden voor een ander instrument, zoals een omgevingsvergunning, 
om het project te realiseren. Als uiteindelijk ook de flessenhals wordt verbreed, is er wel sprake 
van een capaciteitsuitbreiding waarbij twee aansluitingen met elkaar worden verbonden en is een 
projectbesluit wel verplicht. 
Tot slot vallen stations alleen onder begrip aansluitingen als er ook daadwerkelijk sprake is van een 
nieuwe aansluiting. Een station valt niet onder aansluitingen als het aantal sporen dat binnenkomt 
gelijk is aan het aantal sporen dat er uit gaat.  
8.8.2 Procedure 
De leden van de fractie van de SP vragen zich af door wie de zienswijzen op het projectbesluit 
worden afgedaan en op welke manier het milieubelang geborgd wordt binnen het projectniveau 
(4.48). De zienswijzen op het projectbesluit worden behandeld door het bevoegd gezag voor het 
projectbesluit. Voor een projectbesluit zal vaak een milieueffectrapportage (mer) moeten worden 
uitgevoerd. Daarmee wordt het milieubelang op projectniveau gewaarborgd. Als voor een bepaald 
project geen mer uitgevoerd hoeft te worden, zal toch altijd voldaan moeten worden aan de 
wettelijke milieuvoorschriften die op dat besluit van toepassing zijn, bijvoorbeeld de 
instructieregels voor projectbesluiten, en als omgevingsvergunningen voor bepaalde activiteiten 
zijn geïntegreerd in het projectbesluit ook de beoordelingsregels voor die activiteiten. 
175
