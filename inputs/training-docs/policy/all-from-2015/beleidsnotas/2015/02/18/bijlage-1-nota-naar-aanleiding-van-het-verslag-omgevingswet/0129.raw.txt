De gekozen brede grondslag is ook toekomstbestendig. Anders dan het begrip ‘inrichting’ brengt 
deze namelijk niet slechts op één manier samenhang aan. Op basis van de gekozen grondslag zou 
bijvoorbeeld in de toekomst voor bepaalde activiteiten ook de aanvoer van grondstoffen of afvoer 
van afvalstoffen in de begrenzing van de milieubelastende activiteit kunnen worden betrokken. 
Deze vallen nu buiten het begrip ‘inrichting’, maar dat zou niet kunnen aansluiten bij de 
ontwikkelingen naar een circulaire economie. 
6.6.4 Milieubelastende activiteiten in de uitvoeringsregelgeving 
Het is begrijpelijk dat de genoemde fracties een beeld willen hebben hoe de aanwijzing van de 
milieubelastende activiteiten in de voorgenomen uitvoeringsregelgeving er uit komt te zien (4.65, 
4.66, 4.67, 4.68, 15.6). En in het bijzonder: wat betekent dat voor dat deel van de bedrijven die 
nu met het begrip ‘inrichting’ te maken hebben. Hieronder wordt dit aangegeven. 
Milieubelasting bepaalt de reikwijdte van de regels 
Ook in de uitvoeringsregelgeving kiest de regering niet voor het begrip inrichting als het centrale 
begrip dat de reikwijdte van de milieubelastende activiteiten bepaalt. De brede wettelijke grondslag 
biedt de mogelijkheid om in de uitvoeringsregelgeving nader te bepalen hoe breed de werkingsfeer 
is van de rijksregels voor specifieke activiteiten. Uitgangspunt is dat de milieubelastendheid van de 
activiteit maatgevend is voor de vraag welk bedrijf, of deel van het bedrijf, met rijksregels te 
maken krijgt. Voor die activiteiten gelden de algemene rijksregels of de vergunningplicht alleen als 
dit meerwaarde heeft.  
Dit betekent dat werkingssfeer van de rijksregels die onder de Omgevingswet voor de 
milieubelastende activiteit gaan gelden soms smaller is dan de werkingssfeer van het huidige 
inrichtingenbegrip, soms vergelijkbaar en soms ook breder is dan het huidige inrichtingenbegrip.  
Voorbeeld beperktere reikwijdte ten opzichte van begrip inrichting  
In het hiervoor gegeven voorbeeld van onder andere kantoorgebouwen, woongebouwen, scholen en 
ziekenhuizen zullen de algemene rijksregels alleen betrekking hebben op de activiteiten waarvan de 
milieubelasting rijksregelgeving rechtvaardigt, zoals de genoemde installaties. Wanneer een dergelijke activiteit 
ontbreekt, zijn algemene rijksregels helemaal niet meer van toepassing. Naar verwachting zal dat leiden tot 
beperking van toepassing van rijksregels voor tienduizenden huidige inrichtingen.  
Heldere begrenzing milieubelastende activiteiten 
Bovenstaande houdt in dat bij aanwijzing van milieubelastende activiteiten niet alleen losse 
activiteiten zullen worden aangewezen, zoals de leden van de fracties van de ChristenUnie en D66 
veronderstellen, maar dat wel degelijk gekeken wordt naar de samenhang van (sub)activiteiten 
(1.84, 15.6). In de huidige regelgeving legt het inrichtingenbegrip van de Wabo en de Wet 
milieubeheer deze samenhang op wetsniveau vast en is het niet mogelijk om die samenhang in de 
uitvoeringsregels op de daadwerkelijke problematiek af te stemmen. Door de keuze voor de 
grondslag voor de aanwijzing van de milieubelastende activiteiten kan dat in het voorgenomen 
Omgevingsbesluit en het voorgenomen Besluit activiteiten leefomgeving wel. In deze besluiten zal 
voor een heldere begrenzing van de milieubelastende activiteiten worden gekozen die aansluit bij 
de beleidsmatige behoefte en ontwikkelingen. Waar EU-regelgeving zelf al de begrenzing van 
activiteiten vastlegt, kan één op één aangesloten worden bij Europese begrippen (zie hieronder). In 
overige gevallen kan nationaal de bij de problematiek aansluitende begrenzing worden gekozen. 
Een mogelijkheid is om Europese begrippen ook te hanteren voor activiteiten, die qua omvang 
onder de Europese drempels vallen, maar nationaal wel regelgeving behoeven. Soms zal nationaal 
een omschrijving van bedrijvigheid worden gekozen, die ook zonder het begrip inrichting duidelijk 
is voor initiatiefnemers, en beter dan het begrip inrichting aansluit bij het gewone spraakgebruik. 
Soms zal alleen een milieurelevante installatie of activiteit binnen het bedrijf worden aangewezen, 
in plaats van de gehele inrichting (bedrijf). Zo kunnen de hiervoor beschreven nadelige effecten, 
zoals onnodige administratieve lasten, voorkomen worden. Waar over begrenzing van activiteiten 
129
