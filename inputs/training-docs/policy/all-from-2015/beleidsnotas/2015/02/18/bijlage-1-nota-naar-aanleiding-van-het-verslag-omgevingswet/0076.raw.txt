bouwen (5.182). Ten aanzien van de aanwijzing van gemeentelijke monumenten in het 
omgevingsplan, stellen de leden van de fractie van de ChristenUnie de vraag in hoeverre gedacht 
wordt over het aanwijzen van vergunningvrije activiteiten. Deze leden bepleiten dat gemeenten ten 
aanzien van gemeentelijke monumenten zelf kunnen blijven bepalen welke activiteiten 
vergunningvrij of vergunningplichtig zijn (14.44).  
In antwoord op deze vragen kan aangegeven worden dat momenteel de eerste contouren worden 
getrokken voor de inhoud van de regelgeving die in AMvB’s onder de Omgevingswet zullen worden 
vastgesteld. Uw Kamer wordt hierover geïnformeerd in de tegelijk met deze nota aan u 
aangeboden kabinetsbrief Contouren uitvoeringsregelgeving. De wijze waarop de regeling voor 
vergunningvrij bouwen en vergunningvrije afwijkactiviteiten, die overigens recent op onderdelen is 
gewijzigd, onder de Omgevingswet vorm zal krijgen wordt op dit moment uitgewerkt. Op voorhand 
kan wel aangegeven worden dat ten aanzien van de gecombineerde aanwijzing van landelijk 
uniforme vergunningvrije bouw- en afwijkactiviteiten (bouwactiviteiten die zonder 
omgevingsvergunning in strijd met het bestemmingsplan (straks: omgevingsplan) kunnen worden 
gebouwd), het beeld bestaat dat op hoofdlijnen de grens is bereikt van wat nog als vergunningvrij 
kan worden aangewezen. Tegelijkertijd bestaan er nog wel kansrijke mogelijkheden om 
bouwactiviteiten verder vergunningvrij te maken binnen de categorie waar het bouwen wel moet 
voldoen aan het omgevingsplan. Het ligt voor de hand dat de aanwijzing van deze categorie 
vergunningvrije bouwactiviteiten door gemeenten in het omgevingsplan zal plaatsvinden. Daarbij 
zal worden gekeken of ten gunste van die decentrale mogelijkheden tot aanwijzing van 
vergunningvrije activiteiten, de landelijk uniform aangewezen categorie van vergunningvrije 
bouwactiviteiten op onderdelen ingeperkt kan worden. Hierbij wordt ook gekeken naar de relatie 
met de gemeentelijke stads- en dorpsgezichten.  
In antwoord op de vraag van de leden van de fractie van de ChristenUnie over de aanwijzing van 
gemeentelijke monumenten en het bepalen van de reikwijdte van de vergunningplicht, kan 
bevestigd worden dat het aan gemeenten is om de omvang van die vergunningplicht te bepalen. 
Zo is het aan gemeenten om te bepalen of de functie van een gemeentelijk monument moet 
worden toegedeeld en welke regels met beperkingen daaraan moeten worden verbonden. Het 
omgevingsplan is hierbij een flexibel instrument. Als dat in specifieke gevallen wenselijk is, kan een 
verbodsbepaling in plaats van voor het gehele gebouw bijvoorbeeld ook beperkt worden tot alleen 
het exterieur. Voor rijksmonumenten geldt nu een beperkte categorie van vergunningvrije 
activiteiten, zoals het verrichten van lichte vormen van onderhoud en ondergeschikte wijzigingen 
aan delen van monumenten die uit het oogpunt van de monumentenzorg geen waarde hebben. Het 
kan in de praktijk zo zijn dat bepaalde werkzaamheden bij rijksmonumenten geen vergunning 
behoeven, maar bij gemeentelijke monumenten wel. Zoals aangegeven betreft het in het laatste 
geval een bevoegdheid van de gemeente. De regering is vooralsnog niet voornemens om hierin 
wijzigingen voor te stellen.  
De leden van de fractie van de ChristenUnie stellen vast dat sinds 2011 bepaalde 
(bouw)activiteiten met betrekking tot rijksmonumenten onder voorwaarden vergunningvrij zijn. De 
genoemde leden vragen naar de waarborgen die er in dit verband zijn (14.45). Ook vragen de 
leden of de aanname dat er voldoende kennis is bij de eigenaren over de monumentale waarden 
niet te optimistisch was en of er om die reden met name aan de binnenkant van monumenten niet 
onnodig veel monumentale waarden verloren zijn gegaan (14.46). De regering merkt hierover op 
dat moeilijk is vast te stellen in hoeverre aantasting als gevolg van onwetendheid bij 
monumenteigenaren aan de orde is. Het vergunningvrij wijzigen van monumenten ziet op zaken 
als het verwijderen van hardboard- of gipswandjes, jaren ’80 aanrechtblokken enzovoort. Het is 
aannemelijk dat het vergunningvrij regime voor een deel een legalisering betekent van hetgeen 
toch al zonder vergunning gebeurde (al dan niet met medeweten van de bevoegde overheid). 
Ook in het kader van de adviezen en de internetconsultatie over de concept-Erfgoedwet is het 
belang van goede bescherming van waardevolle interieurs benoemd. In de memorie van toelichting 
24
bij het voorstel voor de Erfgoedwet wordt ook aandacht besteed aan dit onderwerp.  
                                                
24
 Bundeling en aanpassing van regels op het terrein van cultureel erfgoed (Erfgoedwet), Kamerstukken 34 109. 
76 
 
