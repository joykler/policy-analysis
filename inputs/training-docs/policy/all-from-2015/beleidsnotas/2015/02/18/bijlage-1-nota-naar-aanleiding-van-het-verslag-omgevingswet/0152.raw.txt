8.1.7 Het begrip ‘goede ruimtelijke ordening’ 
De leden van de ChristenUnie-fractie (5.131) merken op dat het begrip ‘goede ruimtelijke 
ordening’ is vervangen door ‘een evenwichtige toedeling van functies aan locaties’. Deze leden 
wijzen erop dat ‘evenwichtig’ ook kan duiden op spreiding van functies over meerdere locaties. 
Hoewel de wet specifieke mogelijkheden voor saldering bevat, vragen genoemde leden of het ten 
aanzien van de toedeling van functies in zijn algemeenheid wel goed is te spreken van een 
‘evenwichtige toedeling’. Zij geven in overweging het woord ‘evenwichtig’ te vervangen door 
‘goed’. 
Zoals in de memorie van toelichting aangegeven, is de reikwijdte van het omgevingsplan breder 
dan van het bestemmingsplan. De opdracht uit artikel 3.1 Wro om bestemmingen toe te kennen 
aan gronden is in het wetsvoorstel daarom verbreed tot het toedelen van functies aan locaties, 
waarbij de functionaliteiten van het omgevingsplan niet meer zullen worden begrensd door ‘een 
goede ruimtelijke ordening’, maar daarvoor het bredere motief ‘evenwichtige toedeling van functies 
aan locaties’ zal gelden.  
Dit criterium ‘evenwichtige toedeling’ werkt als een verantwoordingsplicht waarbij de 
gemeenteraad moet verantwoorden waarom in het omgevingsplan bepaalde functies aan locaties 
worden toegedeeld of waarom bepaalde regels worden opgenomen. Net als bij de uitoefening van 
de andere taken en bevoegdheden dient dit gericht te zijn op de in artikel 1.3 van het wetsvoorstel 
vastgelegde maatschappelijke doelen van de Omgevingswet. Bij de toedeling van functies aan 
locaties en het met het oog hierop stellen van regels in het omgevingsplan zal dus verantwoord 
moeten worden of dit leidt tot een evenwicht tussen de bij dat besluit betrokken belangen en de 
toegekende functies en gestelde regels. Hoe en waar dit evenwicht ligt kan niet op voorhand 
worden aangegeven. Door het woord ‘evenwichtig’ te vervangen door ‘goed’ zou de verbinding 
tussen de te wegen belangen en de toegedeelde functies en de met het oog daarop gestelde regels 
minder sterk tot uitdrukking worden gebracht. De regering neemt de suggestie daartoe van de 
leden van de ChristenUnie-fractie dan ook niet over. 
Voorbeeld 
De gemeente Den Haag stelt een omgevingsplan op voor de Binckhorst (zie casusbeschrijving in paragraaf 8.1).  
De brede reikwijdte van het omgevingsplan biedt de gemeente Den Haag mogelijkheden voor de geleidelijke 
transformatie van het bedrijventerrein naar een gemengd woon-werkmilieu. Een groot voordeel van het 
omgevingsplan ten opzichte van het bestemmingsplan is dat over de volledige breedte van de fysieke 
leefomgeving regels in het omgevingsplan kunnen worden opgenomen. Dat stelt de gemeente in staat om 
effectief te reageren op de omgevingsrechtelijke opgave(n) waar het gebied voor staat. Het gaat in het gebied 
niet alleen om ruimtelijke ordening, of alleen om milieu, maar om een integrale opgave. De brede reikwijdte 
wordt ook benut om gemeentelijke verordeningen in het omgevingsplan te integreren. Door de gemeente zijn 
30 regelingen geïdentificeerd die (deels) betrekking hebben op de fysieke leefomgeving (onder andere delen 
van de APV, de Verordening op de binnenwateren, de Monumentenverordening, de Parkeerverordening en de 
Straathandelsverordening). 
8.1.8 Geen belemmering meest doelmatige gebruik van gronden 
De leden van de CDA-fractie constateren dat het principe is vervallen dat het meest doelmatige 
gebruik van gronden niet belemmerd mag worden. Op hun vraag naar de motivering daarvan 
(2.13a) merkt de regering op dat artikel 10 van de oude Wet op de Ruimtelijke Ordening (WRO) 
de bepaling bevatte dat de voorschriften van een bestemmingsplan slechts om dringende redenen 
een beperking mochten inhouden van het meest doelmatige gebruik. Bij de nieuwe Wet op de 
ruimtelijke ordening, die in 2008 in werking is getreden, is die bepaling al komen te vervallen. Dit 
was gebaseerd op een advies van de evaluatiecommissie WRO/Bro ’85 uit 1995 waaruit volgde dat 
de desbetreffende bepaling overbodig was. Er bestaat geen aanleiding om die oude bepaling in het 
wetsvoorstel te herintroduceren. 
8.2 Waterschapsverordening
