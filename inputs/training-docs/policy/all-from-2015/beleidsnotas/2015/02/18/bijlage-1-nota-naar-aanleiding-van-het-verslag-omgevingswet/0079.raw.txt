leden waarom de regering er niet voor kiest om de schadeloosstelling in het voorliggende 
wetsvoorstel te regelen, met de berekening van de financiële gevolgen in de toelichting (14.90).  
De invulling van hoofdstuk 15 Schade van de Omgevingswet vindt plaats via de Invoeringswet 
Omgevingswet in verband met de samenloop met de nieuwe regeling van de nadeelcompensatie in 
de Awb die voortvloeit uit de Wet nadeelcompensatie en schadevergoeding bij onrechtmatige 
besluiten. Wat betreft de schadevergoeding door het bevoegd gezag bij maatregelen ingeval van 
een archeologische toevalsvondst van algemeen belang zal het uitgangspunt gelden dat het 
bevoegd gezag de kosten hiervan zelf draagt. Dit zal de Minister van Onderwijs, Cultuur en 
Wetenschap zijn als deze overgaat tot maatregelen die tot schadevergoeding moeten leiden, en de 
gemeente indien zij als bevoegd gezag optreedt. Het is niet de bedoeling van de regering dat het 
Rijk bijspringt als gemeenten gebruik maken van hun bevoegdheid om maatregelen te treffen bij 
archeologische toevalsvondsten van algemeen belang. Het betreft een discretionaire bevoegdheid 
van de gemeente. De gemeente zal bij het besluit ook financiële aspecten betrekken, evenals de 
belangen van de initiatiefnemer wiens activiteiten zijn stilgelegd. Als het een (inter)nationaal 
belang betreft, of wanneer het een toevalsvondst is die is gedaan buiten het grondgebied van enige 
gemeente, kan de minister bovendien zelf maatregelen opleggen. In dit verband verwijst de 
regering ook naar de beantwoording van de vragen van de 50PLUS/Klein-fractie hiervoor.  
In antwoord op de vraag van de leden van de SGP-fractie om een indicatie van de kosten die voor 
rekening van gemeenten kunnen komen als zij gebruik maken van hun bevoegdheden bij een 
archeologische toevalsvondst van algemeen belang, merkt de regering op dat dit van geval tot 
geval zal verschillen. Het zal kunnen gaan om de kosten van een opgraving of noodonderzoek en 
om compensatie van vertragingsschade of, bij een boerenbedrijf, om 'oogstschade'. Ook de aard 
van het archeologische monument is in hoge mate bepalend voor de hoogte van de kosten. 
Onderzoek naar de locatie en context van een muntschat zal beperktere kosten met zich 
meebrengen dan die van een steentijdvindplaats. Vaak zal zoals gezegd geen volledige opgraving 
worden opgelegd, maar zal men zich beperken tot noodonderzoek en passende oplossingen om de 
schade te beperken, onnodige vertraging in het bouwproces te voorkomen, maar wel zoveel 
mogelijk archeologische informatie veilig te stellen. 
3.9.8 Recreatieve infrastructuur 
De leden van de fracties van de ChristenUnie (3.27) en de SP (4.111, 4.113) vragen aandacht 
voor de recreatieve infrastructuur. Wegen en vaarwegen die vooral worden gebruikt voor recreatief 
verkeer behoren tot de fysieke leefomgeving en daarmee ook tot de reikwijdte van het 
26
wetsvoorstel. Het kabinet heeft echter in de Structuurvisie Infrastructuur en Ruimte aangegeven 
dat deze infrastructuur niet van nationaal belang is. Het is dus aan de decentrale overheden, vooral 
provincies, gemeenten en wegbeherende waterschappen, om ervoor te zorgen dat deze netwerken 
blijven functioneren. Waar de netwerken gemeente- en provinciegrenzen doorkruisen is 
bestuurlijke afstemming geboden. Artikel 2.2 van het wetsvoorstel voorziet in een verplichting tot 
afstemming waar dat nodig is. Wel heeft het Rijk inmiddels een (pilot)traject in gang gezet om te 
komen tot bestuurlijke afspraken over routenetwerken. Een eerste convenant is in december 2014 
gesloten in de regio Zwolle, met 19 aangesloten gemeenten. Doel is de borging van recreatieve 
routenetwerken bij voorgenomen projecten, gebiedsontwikkeling en groot onderhoud. 
Vergelijkbare bestuurlijke afspraken in de andere delen van het land zijn in voorbereiding. De 
verwachting is dat het gehele proces medio 2015 kan zijn afgerond. Het succes van dit traject is 
belangrijk. Als dit succesvol is, biedt dit de mogelijkheid om vergelijkbare vraagstukken op 
diezelfde wijze op te lossen en daarmee een verdere groei van het aantal wettelijke regels te 
voorkomen.  
De rol van het Rijk is verder om te voorzien in de juiste juridische instrumenten voor de decentrale 
overheden. Een omgevingvisie van een decentrale overheid zal naar verwachting steeds ingaan op 
recreatie en de daarvoor benodigde infrastructuur. Gemeenten kunnen in het omgevingsplan regels 
opnemen over de recreatieve infrastructuur. Provincies hebben de mogelijkheid om recreatieve 
                                                
26
 Kamerstukken II 2010/11, 32.660, A/Nr. 50, bijlage.
