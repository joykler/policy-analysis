3 Sturing op kwaliteit 
3.1 Algemene beschouwing 
In het nieuwe stelsel voor het omgevingsrecht waarvan het wetsvoorstel de eerste belangrijke stap 
vormt, staat de continue zorg voor de kwaliteit van de fysieke leefomgeving centraal. Die zorg is 
niet exclusief een overheidszorg. Burgers en bedrijven hebben daarbij ook een grote 
verantwoordelijkheid. In de moderne samenleving bestaat de rol van de overheid niet uit het ‘van 
bovenaf’ ordenen, verordonneren en controleren van activiteiten van burgers en bedrijven. Steeds 
meer is dat het beïnvloeden, aanpassen, kaderen en bijsturen van keuzeprocessen van burgers en 
bedrijven. De kernopdracht van de overheid is, zoals de leden van de PvdA-fractie terecht 
opmerken (2.1b), neergelegd in artikel 21 van de Grondwet. De zorg van de overheid is erop 
gericht de kwaliteit van de fysieke leefomgeving te verbeteren waar deze tekort schiet en 
kwaliteiten te behouden waar deze goed zijn. In artikel 1.3 van het wetsvoorstel zijn de doelen van 
de door de regering voorgestelde nieuwe Omgevingswet verwoord. Het verheugt de regering dat 
de leden van alle fracties de doelen in dit centrale artikel onderschrijven. De verwezenlijking van 
die doelen komt allereerst tot uitdrukking door het bieden van toereikende procedurele waarborgen 
voor de besluitvorming door overheidsorganen. De inhoudelijke kant van het verwezenlijken van 
die doelen komt niet alleen tot uitdrukking doordat het wetsvoorstel de grondslagen biedt voor het 
stellen van kwalitatieve randvoorwaarden aan het handelen van burgers en bedrijven en van 
overheidsinstanties wanneer zij op gelijke voet handelen. Zij komt ook tot uitdrukking doordat het 
wetsvoorstel regelt dat erop wordt toegezien dat die randvoorwaarden ook worden nageleefd 
(monitoring en toezicht). Het wetsvoorstel biedt ook grondslagen voor bestuursorganen om 
inhoudelijk beleid te formuleren en deze te voorzien van democratische legitimatie. Het gaat 
immers om het bieden van een wettelijk fundament aan de overheidsorganen om de opdracht van 
de Grondwet ten uitvoer te kunnen brengen, haar optreden van een wettelijke basis te voorzien en 
te zorgen voor een goede rolverdeling tussen de overheidsorganen.  
Veel vragen van de leden van alle fracties betreffen de inhoudelijke, kwalitatieve kant van de wijze 
waarop de overheid op basis van de voorgestelde Omgevingswet sturing zal geven. In dit deel van 
de nota worden de vragen van de leden die daarover gaan beantwoord. 
3.2 Maatschappelijke doelen van de Omgevingswet 
De maatschappelijke doelen in artikel 1.3 van het wetsvoorstel 
De leden van de PvdA-fractie merken terecht op dat de verbeterdoelen van de stelselherziening in 
het publieke discours centraal staan, maar dat het bij de Omgevingswet uiteindelijk draait om de 
maatschappelijke doelen (2.1a). Deze doelen zijn in artikel 1.3 van het wetsvoorstel verankerd. 
Zij bundelen en verbreden de doelen van de huidige omgevingswetgeving. Zoals bepaald in artikel 
2.1, eerste lid, oefent een bestuursorgaan zijn taken en bevoegdheden op grond van deze wet uit 
met het oog op de doelen van de wet, tenzij daarover specifieke regels zijn gesteld. Zij vormen dus 
het kader waarbinnen het bestuur handelt en zijn de opvolger van bijvoorbeeld ‘goede ruimtelijke 
ordening’ uit de Wet ruimtelijke ordening en ‘bescherming van het milieu’ uit de Wet milieubeheer.  
De leden van de D66-fractie vragen hoe de maatschappelijke doelen tot stand zijn gekomen en of 
zij gelijk aan elkaar staan, of dat (a) als een voorwaarde voor (b) wordt gezien (1.72). Doelen van 
wetten zijn richtinggevend voor het beleid en het uitvoeringsinstrumentarium. Veelal staan 
dergelijke doelen in de considerans, de memorie en op tal van plaatsen verspreid door de wet. In 
navolging van de Waterwet heeft de regering ervoor gekozen om in dit wetsvoorstel een expliciete 
doelstelling op te nemen. De keuze voor een geïntegreerde doelstelling, die alle aspecten van het 
omgevingsrecht omvat, sluit aan bij de ambitie om te komen tot een meer samenhangende 
ontwikkeling van de fysieke leefomgeving. Die ambitie krijgt gestalte door meer samenhang in het 
omgevingsrecht aan te brengen. De doelen a (“bereiken en in stand houden van een veilige en 
gezonde fysieke leefomgeving en een goede omgevingskwaliteit”) en b (“doelmatig beheren, 
32 
 
