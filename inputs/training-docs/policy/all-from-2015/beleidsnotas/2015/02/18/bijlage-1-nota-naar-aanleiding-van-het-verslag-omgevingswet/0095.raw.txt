zo nodig informatievoorziening richting het bevoegd gezag kan worden gewaarborgd, maken deze 
bepalingen de inzet van algemene regels ook mogelijk in situaties, waarbij voor een deel van onder 
de algemene regels vallende activiteiten toch een individuele benadering nodig kan zijn. Zo kunnen 
voordelen van algemene regels worden benut, terwijl de nadelen daarvan worden ondervangen.  
4.3.2 Wettelijke sturing op de inhoud van de rijksregels over activiteiten 
De artikelen 4.3 en 5.1 van het wetsvoorstel bevatten een uitputtende opsomming van categorieën 
activiteiten waarover het Rijk regels kan of moet stellen in de vorm van algemene rijksregels of 
een door het Rijk ingestelde omgevingsvergunningplicht. De instrumenten, die daarbij kunnen 
worden ingezet om een goede balans tussen flexibiliteit en rechtszekerheid te bereiken, zijn 
dezelfde als bij decentrale regels.  
Juist bij deze algemene rijksregels vereist de balans tussen flexibiliteit en rechtszekerheid grote 
aandacht. Omdat de regels algemeen zijn geformuleerd, kunnen ze niet met elke specifieke situatie 
rekening houden. Initiatiefnemers, die van mening zijn dat een regel onnodig knelt, en andere 
belanghebbenden, die van mening zijn dat in specifieke gevallen de regel onvoldoende 
bescherming biedt, vragen om enige mate van flexibiliteit, zodat de regel op die specifieke situatie 
kan worden aangepast. Tegelijkertijd moet de geboden flexibiliteit niet de rechtszekerheid van die 
algemene rijksregels onnodig verstoren. De regeling van gelijkwaardigheid en de 
maatwerkvoorschriften en maatwerkregels zijn bedoeld om in de gewenste balans te voorzien.  
Hoofdlijnen, oogmerk en strekking in wet 
Het wetsvoorstel bevat voor deze in artikelen 4.3 en 5.1 opgesomde categorieën activiteiten ook de 
hoofdlijnen van de inhoud van de algemene rijksregels en de omgevingsvergunningen. De artikelen 
4.21 tot en met 4.28 in samenhang met artikelen 5.17 tot en met 5.28 bevatten het oogmerk en 
de strekking van de algemene rijksregels en het oogmerk van de beoordelingsregels die bij de door 
het Rijk ingestelde omgevingsvergunningen moeten worden toegepast. Deze bepalingen voor 
algemene rijksregels en de omgevingsvergunningen zijn op elkaar afgestemd. Zo bevat artikel 4.22 
bijvoorbeeld het oogmerk en de strekking van algemene rijksregels voor milieubelastende 
activiteiten, en bevat artikel 5.25, waarin de beoordelingsregels voor een vergunning voor een 
milieubelastende activiteit zijn opgenomen, hetzelfde oogmerk als artikel 4.22, en wordt wat 
betreft de strekking van de regels naar artikel 4.22 verwezen.  
Anders dan de leden van de PvdD-fractie veronderstellen zijn met deze artikelen inhoudelijke 
doelen en beginselen verankerd die gelden voor grondslagen voor rijksregels uit de wetten die 
opgaan in het wetsvoorstel (4.149). In lijn met wat deze leden voorstaan, wordt met deze 
vastlegging op wetsniveau van de inhoudelijke hoofdlijnen van regels over activiteiten richting 
gegeven aan de activiteiten/ontwikkelingen waarop de regels van toepassing zijn.  
Het oogmerk en de strekking van de algemene rijksregels zoals opgenomen in de hiervoor 
genoemde artikelen 4.21 tot en met 4.28 zijn ook van toepassing bij het gebruik maken van 
maatwerkvoorschriften en maatwerkregels, en werken ook door bij het beoordelen van 
gelijkwaardigheid. Voor de flexibiliteitsbepalingen in hoofdstuk 4 van het wetsvoorstel gelden dus 
dezelfde inhoudelijke randvoorwaarden als voor de algemene regels zelf. De genoemde artikelen 
bieden daarmee ook een barrière tegen politieke willekeur, waar de leden van de fractie van de 
PvdA voor vrezen. De artikelen bieden in hoofdlijnen duidelijkheid aan burgers en bedrijven over 
welke regels in omgevingsvergunningen en bij toepassing van flexibiliteitsbepalingen gesteld 
kunnen worden, zowel voor henzelf, als voor eventuele concurrenten (3.9). De 
flexibiliteitsbepalingen hebben dus niet als achtergrond het eventueel kunnen afwijken van het 
oogmerk of de strekking van de algemene rijksregels, maar dragen juist bij aan het bereiken 
daarvan, door de mogelijkheid te bieden om ook in enigszins afwijkende specifieke situaties de 
regels daarop af te stemmen.
