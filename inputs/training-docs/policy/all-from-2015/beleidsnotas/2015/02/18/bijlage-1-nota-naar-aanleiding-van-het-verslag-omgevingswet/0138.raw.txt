uit zowel de Wet ruimtelijke ordening als de Waterwet. Ook vervangt de instructie de aanwijzingen 
tot een beschermd stads- of dorpsgezicht uit de Monumentenwet 1988. De instructie is, net als de 
bevoegdheid instructieregels te geven, een proactief sturingsinstrument. De instructie is bedoeld 
voor die gevallen dat de proactieve (bij)sturing een zeer beperkt aantal bestuursorganen betreft of 
een zeer snelle werking behoeft. In die gevallen, volstaat de bevoegdheid tot het geven van 
instructieregels bij AMvB of provinciale omgevingsverordening niet. De instructie kan, net als de 
huidige aanwijzingen, een rol spelen in situaties waarin door bestuurlijke dilemma’s een patstelling 
dreigt te ontstaan bij de uitvoering van wettelijke taken, bevoegdheden of maatregelen ter 
uitvoering van wettelijke taken op genoemde terreinen. De mogelijkheid tot proactieve (bij)sturing 
is daarbij noodzakelijk, ook al komt het in de bestuurlijke praktijk slechts beperkt tot 
daadwerkelijke inzet. De interbestuurlijke toezichtsinstrumenten zijn reactief van aard en daarom 
niet geschikt voor proactieve sturing. Hetzelfde geldt voor de provinciale reactieve 
interventiebevoegdheid die in artikel 16.20 van het wetsvoorstel is opgenomen.  
Een voorbeeld van een instructie gericht tot slechts één bestuursorgaan is de bevoegdheid tot het 
geven van een instructie tot bescherming van een stads- of dorpsgezicht. Deze is wegens 
internationale verdragsverplichtingen in het wetsvoorstel opgenomen. Deze instructie vervangt de 
aanwijzing zoals we die nu kennen in de Monumentenwet 1988. Zouden alle instructies over de 
bescherming van die stads- en dorpsgezichten in het voorgenomen Besluit kwaliteit leefomgeving 
worden opgenomen, dan zou deze maatregel al snel enorm uitdijen en onoverzichtelijk worden. 
Een ander voorbeeld van een instructie gericht tot een beperkt aantal geadresseerden is de 
instructie aan één of enkele gemeenten of provincies om een voorzien waterbergingsgebied 
gedurende een bepaalde periode te behoeden voor tussentijdse ontwikkelingen die aan de 
realisatie in de weg staan. Bij een dergelijke instructie kan haast geboden zijn en een grote mate 
van maatwerk zijn vereist. Ook kunnen instructies grote meerwaarde bieden in 
crisisomstandigheden zoals bij gevaar voor waterstaatswerken (artikelen 19.15 en 19.16) en 
daarmee voor overstromingen en wateroverlast.  
Instructie voor concretiseren algemene taak 
De instructie kan ook dienen om in aansluiting bij een in de wet toegekende taak een nieuwe, ten 
opzichte van de algemene wettelijke taak, meer geconcretiseerde specifieke taak aan een openbaar 
lichaam op te dragen. Bijvoorbeeld door bij de instructie op te dragen om een beheersmaatregel te 
nemen of een bepaalde handeling uit te voeren. De leden van de CDA-fractie (5.49b) vragen om 
een voorbeeld. Een voorbeeld van een concretisering van een algemene taak van een openbaar 
lichaam is een instructie van het Rijk aan het bestuur van specifieke waterschappen over het 
treffen van specifieke maatregelen met het oog op de verdeling van water in een situatie van 
extreme droogte. Aan de waterschappen is al de wettelijke taak van het beheer van 
watersystemen toegedeeld. De instructie strekt ertoe deze algemene taak voor de desbetreffende 
periode van extreme droogte te concretiseren.  
Instructie voor ongedaan maken feitelijke handelingen 
Onmisbaar is de instructie ook wanneer een bestuurlijke patstelling is ontstaan over het ongedaan 
maken van uitgevoerde feitelijke handelingen. Dit speelt in het bijzonder in de uitvoering van het 
waterbeheer waarbij operationele maatregelen met zich brengen dat wanneer deze niet tijdig of 
niet naar behoren worden genomen de nadelige gevolgen daarvan naar hun aard niet meer 
ongedaan kunnen worden gemaakt door de instrumenten schorsing en vernietiging of 
indeplaatstreding. Een instructie kan in dergelijke gevallen een opdracht tot ongedaanmaking 
bevatten.  
Instructie bij provinciale- of rijksprojecten 
Naast deze voorbeelden kan de instructie ook meerwaarde hebben bij provinciale projecten of 
rijksprojecten. De instructiebevoegdheid biedt mogelijkheden om, als dat door de betrokken 
partijen wenselijk wordt gevonden, de gemeenten een rol te geven in de vaststelling van het
