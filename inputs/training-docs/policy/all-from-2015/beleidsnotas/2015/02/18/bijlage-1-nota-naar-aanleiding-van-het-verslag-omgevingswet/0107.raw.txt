5 Verhouding wet en algemene maatregelen van bestuur 
5.1 Algemeen 
5.1.1 Betrokkenheid van parlement en publiek 
Diverse fracties (1.56, 1.87b, 4.151) hebben vragen gesteld over de betrokkenheid van het 
parlement en het publiek bij de AMvB’s. Hieronder wordt daarop themagewijs ingegaan. Daarbij 
wordt eerst de bestaande situatie geschetst. Vervolgens wordt ingegaan op de waarborgen voor de 
betrokkenheid van het parlement en het publiek bij de totstandkoming van de Omgevingswet en de 
daarop gebaseerde regelgeving.  
5.1.2 Positie van parlement en publiek in de huidige regelgeving 
Het bestaande omgevingsrecht is omvangrijk. Een groot deel van de regels kent een internationale 
herkomst, die om tijdige implementatie vragen. De kans op tijdige implementatie wordt sterk 
vergroot als de desbetreffende regels in gedelegeerde regelgeving worden opgenomen omdat die 
regelgeving sneller tot stand is te brengen. De omvang en de internationale herkomst hebben de 
afgelopen decennia – ook buiten het omgevingsrecht – geleid tot een veranderende keuze over de 
verdeling van regels over wetten en gedelegeerde regelgeving (invulling van het primaat van de 
wetgever). Meer dan voorheen zijn, om de wetten toegankelijk en actueel te houden, de daarin op 
te nemen regels zoveel mogelijk beperkt tot de hoofdzaken en is de materiële uitwerking 
opgenomen in gedelegeerde regelgeving. Hiervoor is door de regering en het parlement op diverse 
momenten en voor verschillende wetten binnen het omgevingsrecht gekozen (bijvoorbeeld de 
regels op grond van artikel 2a van de Hinderwet en artikel 8.40 van de Wet milieubeheer). Dit is 
een constante en bestendige lijn gebleken.  
Dit laat zich illustreren met het antwoord op een vraag van de leden van de VVD-fractie. Deze 
leden vragen welke algemene regels er zitten in de wetten die nu al bestaan en opgaan in de 
Omgevingswet, en welke daarvan blijven bestaan (1.46). Van de 26 wetten die opgaan in de 
Omgevingswet kennen enkele wetten zorgplichtbepalingen op wetsniveau (zie het antwoord op 
vraag 4.80 in paragraaf 8.5.1). Verder kennen twee wetten inhoudelijke algemene regels over 
activiteiten op wetsniveau. De Spoorwegwet 1875 kent enkele regels voor het beperkingengebied 
van bijzondere spoorwegen. Deze zijn sterk verouderd en zullen niet in deze vorm terugkeren. De 
Monumentenwet 1988 kent één algemene regel: het is verboden een beschermd monument te 
beschadigen of te vernielen (artikel 11, eerste lid). De zorgplichten en deze regel over 
monumenten zullen blijven bestaan en worden ondergebracht in het voorgenomen Besluit 
activiteiten leefomgeving en het voorgenomen Besluit bouwwerken leefomgeving. Ter vergelijking: 
het huidige omgevingsrecht kent circa 1300 artikelen op AMvB-niveau die algemene regels 
bevatten. 
Om te zorgen voor goede ‘checks and balances’, zijn diverse vormen gevonden om de 
betrokkenheid van het parlement en het publiek bij de totstandkoming van de gedelegeerde 
regelgeving vorm te geven. Waar de uitvoeringsregelgeving belangrijke inhoudelijke normstelling 
bevat, is het parlement nu veelal via een voorhangprocedure betrokken. Dat betekent dat het 
ontwerp van een AMvB aan het parlement wordt voorgelegd voordat dat voor advies aan de 
Afdeling advisering van de Raad van State wordt gezonden. Voorbeelden daarvan zijn te vinden in 
diverse artikelen zoals 16 en 19d van de Natuurbeschermingswet 1998, 7.3 en 7.4 van de Wabo, 
5.4 en 6.25 van de Waterwet, diverse artikelen in hoofdstuk 8 van de Wet luchtvaart, 21.6 van de 
Wet milieubeheer, 4.3, 6.13 en 10.8 van de Wet ruimtelijke ordening, en 2 en 12a van de 
Woningwet. Een deel van de bestaande wetten kent daarnaast de verplichting om het ontwerp in 
de Staatscourant te publiceren. Gedurende vier weken kan een ieder dan zienswijzen indienen. 
Hier bestaan verschillen in wetgevingscultuur en -traditie.  
107 
 
