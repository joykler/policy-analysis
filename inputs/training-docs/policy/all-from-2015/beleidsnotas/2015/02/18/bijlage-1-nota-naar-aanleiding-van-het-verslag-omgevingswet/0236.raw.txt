Voorbeeld 
De gemeente Den Haag stelt een omgevingsplan op voor de Binckhorst (zie de casusbeschrijving in paragraaf 
8.1). Om de onderzoekslasten nog verder te beperken kiest de gemeente er voor om de onderzoeken die bij 
het opstellen van het omgevingsplan worden gedaan zoveel mogelijk te benutten in het planproces (gedurende 
de looptijd van het plan van 20 jaar). Het hierboven genoemde onderzoek naar de huidige situatie en de 
referentiesituatie wordt actueel gehouden gedurende de looptijd van het omgevingsplan en via internet 
beschikbaar te stellen. Een groot deel van die onderzoeken wordt op basis van 3D-modellen uitgevoerd (denk 
aan geluid, luchtkwaliteit, stikstofdepositie, geur, externe veiligheid, bezonning en windhinder). Er wordt 
gestreefd naar het gebruik van één 3D-model waarin de rekenregels voor de verschillende aspecten worden 
opgenomen. Dit dynamisch 3D-model kan vervolgens via internet beschikbaar worden gesteld voor derden 
(initiatiefnemers en gebruikers). Het model – dat bovengenoemde aspecten bevat – brengt de effecten van 
initiatieven op de fysieke leefomgeving in kaart. Het heeft de volgende functies: 
• Het toetst of initiatieven aan de regels van het omgevingsplan voldoen. 
• Het reduceert onderzoekslasten voor initiatiefnemers. 
• Het bevordert hergebruik van onderzoeks- en monitoringsgegevens. 
• Het vormt een monitoringstool voor de ontwikkeling van de fysieke leefomgeving en geeft een actueel en 
realistisch beeld van de gebruiksruimte.  
Planning en proces 
De leden van de SP-fractie hebben verzocht om inzicht in de kosten en om een tijdspad (4.107, 
10.6) van de Laan van de Leefomgeving. De vormgeving en reikwijdte van digitale voorzieningen 
ter ondersteuning van de stelselherziening Omgevingsrecht, de daarbij toegepaste governance en 
bekostiging maken onderdeel uit van de implementatie van de stelselherziening. Hierover vindt nog 
besluitvorming plaats met de medeoverheden. De regering is voornemens deze afspraken in 2015 
vast te leggen in het in paragraaf 12.1 van deze nota genoemde bestuursakkoord met de 
medeoverheden. De financiering en het tijdspad zullen onderdeel zijn van dit bestuursakkoord. 
In lijn met deze vraag over de tijdsplanning hebben de leden van de D66-fractie gevraagd of de 
Laan van de Leefomgeving volledig functioneel zal zijn bij inwerkingtreding van de Omgevingswet 
(10.9b) en vragen de leden van de CDA-fractie op welke wijze gewaarborgd is dat de 
Gegevensautoriteit tijdig en goed functioneert (5.45). De leden van de D66-fractie vragen welke 
omgevings- en milieu-informatie voor iedereen toegankelijk wordt gemaakt en op welke manier de 
toegang daartoe wordt ontsloten (10.9a). 
Het streefbeeld waar de Laan van de Leefomgeving naar toe werkt, is dat bij beoogde 
inwerkingtreding van de Omgevingswet in 2018 in ieder geval de digitale voorzieningen die 
gekoppeld zijn aan inwerkingtreding van de Omgevingswet, zoals het Omgevingsloket Online 
(OLO), Ruimtelijkeplannen.nl en de Activiteitenbesluit Internet Module (AIM) zijn gerealiseerd. Er is 
hiermee bijvoorbeeld geen belemmering voor decentrale overheden om de termijnen voor de 
vergunningverlening te halen. De voor de beoordeling van vergunningen benodigde informatie is 
afkomstig van de initiatiefnemer en zal bij de vergunningaanvraag worden gevoegd terwijl voor de 
beoordeling relevante informatie over decentrale regels en informatie over omgevingswaarden in 
het bezit is van decentrale overheden. 
Het streefbeeld is vervolgens dat tot 2024 stapsgewijs alle beschikbare informatie over de staat 
van de omgeving en het milieu die relevant is voor besluiten met rechtsgevolgen in een digitaal 
loket voor een ieder met één klik op de kaart beschikbaar zal komen. De realisatie van het 
streefbeeld wordt gewaarborgd door een tijdig en zorgvuldig proces dat samen met de 
medeoverheden wordt doorlopen. Afspraken over dit proces zijn ook onderwerp van het beoogde 
bestuursakkoord tussen het Rijk, gemeenten, provincies en waterschappen.  
Verhouding juridisch stelsel en digitaal stelsel 
De leden van de ChristenUnie-fractie vragen hoe wordt geborgd dat in wet en onderliggende 
regelgeving rekening gehouden wordt met beperkingen en randvoorwaarden van de ICT-omgeving 
(10.26). De leden van de D66-fractie vragen of er een verbinding komt tussen het juridisch stelsel 
van de Omgevingswet en het onderliggend digitaal stelsel dat de werking van de beleids- en 
uitvoeringsketen ondersteunt (10.9b). De regering zet in op digitale diensten om burgers en 
236 
 
