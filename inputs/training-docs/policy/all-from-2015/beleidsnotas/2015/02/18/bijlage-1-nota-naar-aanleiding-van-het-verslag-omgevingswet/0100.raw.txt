is en pas bij eventueel toezicht en handhaving een formele nadere concretisering krijgt, en een 
allesomvattende omgevingsvergunning, waarbij alle aspecten individueel in een voorafgaande 
beschikking worden afgewogen en in op de activiteit toegesneden regels vertaald. In het 
desbetreffende gedeelte van de memorie van toelichting zijn al een aantal voorbeelden beschreven 
van combinaties van instrumenten. De eerder beschreven instrumenten (specifieke zorgplicht, 
gelijkwaardigheid, maatwerkvoorschrift, maatwerkregel en melding) maken het mogelijk om bij de 
keuze van algemene regels een juiste balans tussen flexibiliteit en rechtszekerheid te vinden, 
afgestemd op de omvang van de gevolgen van activiteiten voor de fysieke leefomgeving.  
De leden van de fractie van het CDA (5.47) menen dat voor de grote middenmoot van het werken 
aan de fysieke leefomgeving het goed geregeld is. De kleine projecten en grote 
projectontwikkelingsprojecten zijn echter niet goed geregeld. Beiden dreigen te verzanden in 
procedures. Deze leden vragen of de regering deze gedachte deelt. De regering onderschrijft dat 
voor een deel van de activiteiten met beperkte nadelige gevolgen voor de fysieke leefomgeving de 
rijksregelgeving op dit moment nog te zwaar is aangezet. Bij de uitwerking van de 
uitvoeringsregelgeving heeft dit aandacht. Verbeteringen kunnen onder andere worden bereikt 
door het beperken van de reikwijdte van rijksregels in lijn met het uitgangspunt ‘decentraal, tenzij’, 
door verdere overgang van vergunning naar algemene regels waarop in paragraaf 6.4 van deze 
nota en de kabinetsbrief Contouren uitvoeringsregelgeving nader zal worden ingegaan, door 
beperking van het vereiste van een melding en door de inzet van specifieke zorgplichten, waarop in 
paragraaf 8.5.4 zal worden ingegaan. Ook bij grote, veelal vergunningplichtige activiteiten en 
projecten die door middel van het projectbesluit worden gerealiseerd kan verbetering worden 
bereikt, onder andere door de in paragraaf 6.6 van deze nota beschreven beperking van de 
reikwijdte van de vergunningplicht tot activiteiten of aspecten waar het daadwerkelijk om gaat, en 
door de beperking van de onderzoekslasten. De regering ziet echter ook nog mogelijkheden om 
voor de middenmoot van activiteiten in de fysieke leefomgeving tot beperking van administratieve 
en bestuurlijke lasten te komen, onder meer door het beperken van de reikwijdte van de 
vergunningplicht tot het onderwerp dat individueel getoetst moet worden, wat ook voor deze 
activiteiten tot minder procedures kan leiden.  
4.5 Bestuurlijke afwegingsruimte en rechtszekerheid 
Bestuurlijke afwegingsruimte 
De 50PLUS/Klein-fractie (1.97) maar ook leden van andere fracties wijzen er op dat het van 
belang is dat er een balans moet zijn tussen het vergroten van de bestuurlijke afwegingsruimte en 
rechtszekerheid.  
In reactie daarop meent de regering dat voor een goede beoordeling van het wetvoorstel en voor 
de beoordeling van de uitvoeringsbesluiten en de daarin in te bouwen afwegingsruimte moet 
worden onderkend dat het beginsel van (formele) rechtszekerheid twee te onderscheiden 
elementen bevat:  
a. Het element dat de bestuursorganen bij de uitoefening van bevoegdheden de regels die 
daarvoor zijn gesteld op een juiste wijze toepassen (alleen een aanwending van bevoegdheid 
voor het doel waartoe de bevoegdheid is gegeven; het op een juiste wijze in acht nemen van 
de formele inhoudelijke eisen die aan het besluit zijn gesteld en het toepassen van de 
procedurele regels die aan de uitoefening van de bevoegdheid zijn gesteld), en 
b. het element dat de burger weet waar hij aan toe is in die zin dat algemeen verbindende 
voorschriften of overheidsbesluiten waar hij een belang bij heeft, zo zijn ingericht dat zijn 
rechtsverplichtingen of die van anderen duidelijk zijn en dat de burger weet wat de overheid 
van hem of van die anderen verlangt (kenbaar, duidelijk en ondubbelzinnig).  
De regering neemt aan dat waar de genoemde leden spreken over de balans tussen 
afwegingsruimte en rechtszekerheid, die leden doelen op beide elementen. Het eerste element 
beschouwt de regering hieronder. Het tweede element heeft betrekking op de algemeen 
verbindende voorschriften die tot een ieder zijn gericht (zoals de algemene rijksregels of de regels
