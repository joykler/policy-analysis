onderdelen van de fysieke leefomgeving (deels) onttrekt aan de zorg van andere bestuursorganen. 
Dat is bijvoorbeeld aan de orde bij instructieregels die de beslisruimte van andere bestuursorganen 
beperken.  
8.3.2 Inhoud en karakter omgevingsvisie 
De leden van de fractie van de SP vragen naar de inhoud en het strategische karakter van de 
omgevingsvisie (4.15). Het gaat om het strategisch beleid voor de fysieke leefomgeving van het 
grondgebied van de desbetreffende overheid, vastgesteld door het verantwoordelijke 
bestuursorgaan. De inhoud van de omgevingsvisie is wel beperkt tot de taken en bevoegdheden 
van het vaststellende bestuursorgaan: het betreft immers een zelfbindend document. De inhoud 
van de omgevingsvisie wordt uiteindelijk door het bestuur en het vertegenwoordigende orgaan van 
desbetreffende overheid bepaald, maar kan perspectieven van allerlei stakeholders omvatten. Een 
omgevingsvisie zal immers in samenspraak met burgers, bedrijven, maatschappelijke organisaties 
en andere belanghebbenden tot stand komen. Het wetsvoorstel omschrijft bewust niet wat precies 
het strategische karakter is. Een scherpe definitie is ook niet te geven en afhankelijk van lokale en 
regionale omstandigheden kan men ook tot een andere politiek-bestuurlijke afweging komen waar 
de grens tussen strategisch en meer uitvoeringsgericht beleid ligt en hoe ver een omgevingsvisie 
zou moeten gaan. Daarom wordt bewust aan de vaststellende bestuursorganen overgelaten wat 
strategisch beleid is en hoe gedetailleerd een omgevingsvisie moet zijn. Op deze wijze wordt zoveel 
mogelijk ruimte geboden om een eigen invulling te geven aan de verhouding tussen de integrale 
omgevingsvisie en (eventueel) vast te stellen programma’s die meer op de uitvoering gericht zullen 
zijn. Artikel 3.2 van het wetsvoorstel geeft door de verwijzing naar artikel 2.1 (uitoefening taken en 
bevoegdheden) duiding aan de inhoud van een omgevingsvisie. Bovendien werkt de opdracht in 
artikel 2.1, waarin ook een verbinding wordt gelegd met artikel 1.3 waarin de (maatschappelijke) 
doelen van de wet zijn opgenomen, ook door in de omgevingsvisie (zie ook paragraaf 3.3 van deze 
nota voor de betekenis van de omgevingsvisie voor duurzame ontwikkeling). In de memorie van 
toelichting wordt in paragraaf 4.3.3 verder op het karakter van de omgevingsvisie ingegaan en de 
verhouding van de visie tot andere beleidsdocumenten, zoals programma’s.  
De leden van de fractie van de ChristenUnie vragen zich af of een programma beschouwd kan 
worden als een uitvoeringsparagraaf van de omgevingsvisie (5.124). In reactie hierop kan worden 
gesteld dat inderdaad een programma de rol kan vervullen van uitvoeringsparagraaf. Een 
programma kan onderdeel zijn van de omgevingsvisie of apart worden uitgebracht. De juridische 
status en de totstandkomingsprocedure van een omgevingsvisie en programma’s zijn gelijk en er is 
geen verschil in rechtsbescherming. Daarbij moet opgemerkt worden dat onderdelen van 
beheerplannen voor Natura 2000-gebieden en programma’s met een programmatische aanpak wel 
een andere juridische status kunnen hebben. Zie daarvoor ook de beantwoording van de vragen 
van leden van de ChristenUnie-fractie over de programmatische aanpak (zie paragraaf 8.4.2 van 
deze nota).  
De leden van de fractie van de PvdA vragen om een visie van het Rijk op de hoofdlijnen van het 
ruimtelijke beleid, waarbij het Rijk moet nadenken over instrumentarium waarmee andere 
overheden de visie verder kan brengen, bijvoorbeeld via landelijke aanvalsplannen, bijvoorbeeld 
tegen leegstand (5.13). De voorgestelde regels over de omgevingsvisie gaan niet over de inhoud 
van het beleid, maar bieden het instrumentarium waarmee beleid geformuleerd en 
geïnstrumenteerd kan worden. De nationale omgevingsvisie is bedoeld voor het nationale 
omgevingsbeleid, waar het ruimtelijke beleid onderdeel van is. In die omgevingsvisie kan worden 
ingegaan op de strategie en instrumentering om het beleid verder te krijgen. Er kunnen 
‘aanvalsplannen’ worden gemaakt (zoals de leden van de PvdA-fractie deze noemen), bijvoorbeeld 
in de vorm van ‘programma’s’. Dat instrument is naar het oordeel van de regering daarvoor ook 
bedoeld. Programma’s kunnen gaan over allerlei onderwerpen betreffende de fysieke leefomgeving. 
Ze worden vormgegeven op naar het oordeel van het vaststellende bestuursorgaan de meest 
effectieve en krachtige wijze. Zie daarvoor ook de beschrijving van het beleidsinstrumentarium in 
paragraaf 4.3.3 van de memorie van toelichting.  
154
