dat zal toetsen. De leden van de ChristenUnie-fractie (14.32) hebben dezelfde vraag en vragen 
ook of dit uit de jurisprudentie gaat blijken.  
De figuur van de ontheffing van een instructieregel is een voortzetting van de mogelijkheid tot 
afwijking van algemene instructieregels met een ontheffing uit de Wet ruimtelijke ordening. Die 
regeling werd bij wet van 21 juni 2012 tot wijziging van de Wet ruimtelijke ordening en enige 
andere wetten (voorzien in een wettelijke grondslag voor provinciaal medebewind en de 
mogelijkheid tot afwijking van algemene regels) (Stb. 2012, 306) ingevoerd. De achtergrond van 
de ontheffing is dat er zich altijd situaties kunnen voordoen waarin een onverkorte toepassing van 
instructieregels tot onbillijkheden of fricties kan leiden. De ontheffing biedt daarvoor ‘een 
noodventiel’. Een ontheffing van een instructieregel kan worden verleend als de uitoefening van 
een taak of bevoegdheid waarvoor ontheffing wordt gevraagd onevenredig wordt belemmerd in 
verhouding tot het belang dat wordt gediend met de instructieregel waarvan ontheffing is 
gevraagd. Dit staat in artikel 2.32 van het wetsvoorstel. De ontheffing is dus bedoeld voor die 
situaties waarbij de zorg voor de fysieke leefomgeving van het bestuursorgaan tot wie de 
instructieregel zich richt onevenredig wordt belemmerd in verhouding tot de met de instructieregel 
te dienen belangen. Daarvan kan, zoals in de memorie van toelichting is aangegeven, sprake zijn 
als specifieke ontwikkelingen in de fysieke leefomgeving redelijkerwijs niet te voorzien waren. Ook 
kan daarvan sprake zijn als ontwikkelingen met behulp van maatwerkoplossingen of innovatieve 
initiatieven in overeenstemming kunnen worden gebracht met de belangen die met de 
instructieregel worden behartigd. Een voorbeeld waar gebruik is gemaakt van de ontheffing van de 
huidige Wet ruimtelijke ordening is het bouwen van het Inspiratiecentrum Grevelingen/Voordelta. 
Dit voldeed niet aan de regels voor bescherming van het kustfundament van het Besluit algemene 
regels ruimtelijke ordening, maar schaadt het belang van die bescherming niet. De ontheffing is 
dus bedoeld voor bijzondere gevallen waarbij de doelen van de wet met een ontheffing van de 
instructieregel beter zijn gediend dan met onverkorte uitvoering van de instructieregel. Bij de 
beoordeling of daarvan sprake is, is inderdaad relevant of er alternatieve handelingsmogelijkheden 
zijn om alsnog aan de instructieregel te kunnen voldoen. Als er reële alternatieven zijn is dat niet 
het geval. De aanbeveling van de leden van de PvdA-fractie en de vergelijkbare aanbeveling van de 
leden van de ChristenUnie-fractie om minimaal op te nemen dat moet worden aangetoond dat 
ontheffing alleen mogelijk is als er geen alternatieve mogelijkheden zijn en dit aantoonbaar leidt 
tot een verbetering van de kwaliteit van de fysieke leefomgeving, acht de regering geen zinvolle 
toevoeging omdat dit al is vervat in het criterium ‘onevenredige belemmering in verhouding tot het 
belang dat wordt gediend met de instructieregel’. 
Of er sprake is van ‘een onevenredige belemmering n verhouding tot het belang dat wordt gediend 
met de instructieregel’ wordt bij een verzoek om ontheffing van een instructieregel van het Rijk 
beoordeeld door de Minister van Infrastructuur en Milieu of de verantwoordelijke minister. Bij een 
verzoek om ontheffing van een instructieregel van de provincie geschiedt deze beoordeling door 
gedeputeerde staten. Deze beoordeling kan als de ontheffing is verleend, samen met het besluit 
waarop de ontheffing ziet ter beoordeling aan de rechter worden voorgelegd (artikel 16.83 van het 
wetsvoorstel). Is de ontheffing geweigerd dan kan deze weigering zelfstandig ter beoordeling aan 
de rechter worden voorgelegd. 
Wanneer geen ontheffing 
De leden van de PvdA-fractie (3.4) vragen de regering ook duidelijk te maken voor welke normen 
géén ontheffing kan worden gegeven, bijvoorbeeld omdat deze dwingend Europeesrechtelijk zijn 
voorgeschreven om teleurstellingen te voorkomen. In antwoord daarop merkt de regering op dat 
de mogelijkheid voor een ontheffing specifiek bij de desbetreffende instructieregel moet worden 
‘aangezet’. Voor instructieregels die daarvoor naar hun aard of wegens internationale 
verplichtingen niet in aanmerking komen, zal de mogelijkheid van de ontheffing die het 
wetsvoorstel mogelijk maakt, dan niet worden gebruikt. De teleurstellingen waarop de genoemde 
leden doelen, zullen zich dus niet kunnen voordoen. 
4.3 Flexibiliteit bij regels over activiteiten
