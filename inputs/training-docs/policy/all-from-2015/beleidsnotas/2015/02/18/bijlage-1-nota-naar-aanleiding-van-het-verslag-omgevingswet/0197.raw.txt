beschikbaarstelling van al verzamelde gegevens (de Laan voor de Leefomgeving) en door de 
mogelijkheid voor een initiatiefnemer om gebruik te maken van een ander voldoende actueel MER 
waarin zijn project voldoende concreet is beschreven. Bij plannen mag het bevoegd gezag gebruik 
maken van andere MER-en, die al bruikbare informatie bevatten, om stapeling van plan-MER-en te 
voorkomen. Deze maatregelen moeten bijdragen aan de vermindering van de onderzoekslasten. 
Door in uitvoeringsregelgeving op te nemen dat de mer ‘in de plaats kan komen’ van andere 
aanvraageisen, wordt eveneens een hoop dubbel werk voorkomen. 
Grootschalige complexe projecten lopen niet alleen vertraging op door trage procedures, maar ook 
door gebrek aan draagvlak. De Omgevingswet draagt bij aan versnelling én verbetering van de 
besluitvorming doordat zij voorziet in één besluitvormingsprocedure voor projecten met een 
publiek belang met brede verkenning en een vroegtijdige participatie van burgers en bedrijven 
(‘sneller-en-beter’-aanpak). Na de politieke keuzes rondom het project, al dan niet vastgelegd in 
een voorkeursbeslissing, kan het projectbesluit in 24 weken worden afgerond. Het projectbesluit 
kan in één keer voorzien in alle benodigde toestemmingen. Ook versnelling van procedures leidt tot 
minder onderzoekslasten, omdat onderzoeksgegevens minder snel verouderd zijn. Naar aanleiding 
van de vraag van de leden van de VVD-fractie over concrete voorbeelden van projecten die jaren 
hebben geduurd en waarvoor de Omgevingswet voorziet in een snellere en betere procedure 
(1.4), kunnen als voorbeelden worden genoemd: windmolenparken zoals windmolenpark 
Burgervlotbrug. Dit laatste project heeft in totaal 16 jaar geduurd. Een ander project dat jaren 
heeft geduurd is een windmolenpark in Houten. 
9.4 Functiescheiding 
De leden van de PvdA-fractie hebben vragen gesteld over het geven van advies door het bevoegd 
gezag aan initiatiefnemers, over de scheiding van voorlichting en handhaving en over de scheiding 
van de overheid in de rol van initiatiefnemer en in de rol van vergunningverlener (3.12). Het 
geven van informatie en raad over de regelgeving door het bevoegd gezag kan ertoe bijdragen dat 
de initiatiefnemer plannen en aanvragen ontwikkelt voor activiteiten of projecten die niet in strijd 
zijn met de geldende regels. Dat kan in een latere fase toezicht vergemakkelijken. Deze 
ondersteuning kan deels met digitale, landelijke voorzieningen plaatsvinden waardoor de kosten 
ervan beperkt blijven. De inzet voor toezicht en handhaving dient onafhankelijk van het geven van 
informatie aan individuele initiatiefnemers en vergunningverlening te worden bepaald aan de hand 
van de wettelijk voorgeschreven risicogebaseerde toezichtsprogrammering en waar mogelijk met 
toepassing van de landelijk afgesproken handhavingstrategie. Over de scheiding van ondersteuning 
van aanvragers en vergunningverlening aan de ene kant en handhaving aan de andere kant kan 
het volgende worden opgemerkt. In het kader van het Programma Uitvoeren met Ambitie (PUmA) 
zijn in overleg tussen alle betrokken overheden kwaliteitscriteria opgesteld voor 
vergunningverlening, toezicht en handhaving in het kader van de Wabo. Deze eisen zullen ook als 
basis kunnen dienen voor de kwaliteitseisen die de overheden voor de uitvoering van hun taken op 
het gebied van vergunningverlening, toezicht en handhaving zullen gaan opstellen in het kader van 
56
het gewijzigde wetsvoorstel verbetering vergunningverlening, toezicht en handhaving . In de 
PUmA-kwaliteitseisen zijn spelregels opgenomen over functiescheiding. Deze spelregels houden in 
dat voor de generalistische deskundigheidsgebieden een functiescheiding op persoonsniveau moet 
worden aangehouden tussen vergunningverlening enerzijds en toezicht en handhaving anderzijds. 
Voor de specialistische functies geldt een scheiding op object- of dossierniveau. Een specialist die is 
geconsulteerd in het vergunningverleningproces voor een bepaald dossier kan niet opnieuw worden 
bevraagd voor ditzelfde dossier in geval van toezicht en handhaving. De scheiding op 
persoonsniveau moet ook worden aangehouden tussen vergunningverlening of toezicht en 
handhaving enerzijds en het bevoegd gezag in de rol van initiatiefnemer of ontwikkelaar 
anderzijds. De leden van de SP-fractie (10.5b) en de ChristenUnie-fractie (5.165) wijzen nog op 
artikel 9bis van de nieuwe mer-richtlijn dat de lidstaten verplicht ervoor te zorgen dat de bevoegde 
instanties hun taken op objectieve wijze vervullen, belangenconflicten vermijden en binnen hun 
organisatie een passende scheiding aanbrengen tussen mogelijk conflicterende functies. De 
                                                
56
 Kamerstukken II 2014/15, 33 872, nrs. 7 en 8.
