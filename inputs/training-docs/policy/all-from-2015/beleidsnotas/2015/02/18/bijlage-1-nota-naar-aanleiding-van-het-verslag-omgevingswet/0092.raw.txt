De regering deelt de mening van de GroenLinks-fractie dat in bepaalde gevallen de mogelijkheid 
moet worden gebonden om lokaal strengere normen te hanteren. Het wetsvoorstel biedt hier 
diverse mogelijkheden voor. In paragraaf 2.4.3 is al ingegaan op de wijze waarop decentrale 
bestuursorganen de flexibiliteitsbepalingen van het wetsvoorstel kunnen gebruiken om lokaal 
betere bescherming te bieden dan het nationaal of internationaal vereiste niveau. Bij het opstellen 
van het aanvullingsbesluit voor natuur moet worden bezien in hoeverre deze mogelijkheden 
beschikbaar zullen zijn voor de onderwerpen die vallen onder de reikwijdte van de Wet 
natuurbescherming. Een deel van de natuurbescherming valt wel onder de reikwijdte van het 
huidige wetsvoorstel. Natuurbescherming krijgt nu immers deels ook uitwerking via het ruimtelijke 
spoor. Provincies zijn op grond van titel 2.10 van het Besluit algemene regels ruimtelijke ordening 
verplicht om in de provinciale ruimtelijke verordening regels op te nemen ter bescherming van het 
Natuurnetwerk Nederland (voorheen: de Ecologische hoofdstructuur). Deze regels zullen onder de 
Omgevingswet gecontinueerd worden als instructieregels om bij omgevingsverordening nadere 
instructieregels over de inhoud van omgevingsplannen te stellen. Het zijn minimumnormen en het 
staat gemeenten vrij strengere regels vast te stellen. Verder kunnen gemeenten in hun 
omgevingsplan uit eigen beweging regels opnemen ter bescherming van natuurwaarden van lokale 
betekenis, die geen internationale of nationale bescherming kennen. 
De leden van de SP-fractie vragen hoe burgers of belanghebbenden inzicht krijgen in de 
bestuurlijke afwijkingsmogelijkheden, wat de reikwijdte daarvan is en wanneer besluitvorming 
daarover plaatsvindt (4.51). Als rijksregels bestuurlijke afwegingsruimte bieden, om zo beter te 
kunnen voorzien in lokale situaties, zal dat steeds worden geregeld in dezelfde AMvB waar die 
regels zijn opgenomen. Daardoor is het voor belanghebbenden goed mogelijk om te zien in 
hoeverre het bestuur afwijkingsmogelijkheden heeft. Door dergelijke mogelijkheden direct te 
vermelden bij de hoofdregel ontstaat een inzichtelijker stelsel dan het huidige. Nu bevat vaak één 
wet of AMvB de hoofdregel en worden daarop uitzonderingen gemaakt in andere wetten of AMvB’s, 
waaronder de Crisis- en herstelwet en de Interimwet stad-en-milieubenadering.  
De leden van de SP-fractie vragen verder hoe wordt omgegaan met uitkomsten van onderlinge 
verschillen tussen gemeenten. Ook hebben ze vragen over de relatie tussen dergelijke verschillen 
en jurisprudentie / juridisering (4.52). Ook de huidige bestemmingsplannen en verordeningen 
vertonen grote verschillen tussen gemeenten. Dergelijke lokale regelgeving op maat is ook nodig, 
want de fysieke leefomgeving en het gebruik ervan verschilt van locatie tot locatie en vereist dus 
ook locatiegebonden besluitvorming. Aanvullende bestuurlijke afwegingsruimte is bedoeld om beter 
en vooral ook eenvoudiger lokaal regels op maat te kunnen stellen. Uiteindelijk maakt de lokale 
democratie de afweging over de mate waarin gebruik wordt gemaakt van bestuurlijke 
afwegingsruimte.  
4.2.7 Individueel afwijken via de ontheffing 
Ook de ontheffing zoals die is geregeld in artikel 2.32 van het wetsvoorstel biedt mogelijkheden 
voor flexibeler omgaan met instructieregels. In dit geval is er niet meer bestuurlijke 
afwegingsruimte voor het (decentrale) bestuursorgaan dat de regel toepast, maar maakt een 
minister of maken gedeputeerde staten de afweging of de instructieregel de uitoefening van een 
taak of bevoegdheid in een specifiek geval onevenredig belemmert.  
Over de mogelijkheid om van een instructieregel ontheffing te verlenen zijn door de leden van 
diverse fracties opmerkingen gemaakt en vragen gesteld. De leden van de PvdA-fractie vinden de 
regel dat van een instructieregel ontheffing kan worden verleend als deze onevenredig 
belemmerend is multi-interpretabel (3.2, 3.3). De leden van de PvdA-fractie doen daarom de 
aanbeveling om in artikel 2.32 minimaal op te nemen dat moet worden aangetoond dat ontheffing 
alleen mogelijk is als er geen alternatieve mogelijkheden zijn en dit aantoonbaar leidt tot een 
verbetering van de kwaliteit van de fysieke leefomgeving. Ook de leden van de ChristenUnie-fractie 
(14.32) vragen of in dit artikel niet expliciet moet worden gemaakt dat een ontheffing alleen kan 
worden verleend als dit ten dienste is van behoud of verbetering van de kwaliteit van de fysieke 
leefomgeving. De leden van de D66-fractie (7.22) vragen wanneer er sprake zal zijn van een 
‘onevenredige belemmering’ zodat ontheffing van een instructieregel kan worden verleend en wie 
92
