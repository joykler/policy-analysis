hoorzitting plaatsvindt. Ook is het in die gevallen heel gebruikelijk dat voorafgaand aan de wettelijk 
voorgeschreven voorbereidingsprocedure, een informatiebijeenkomst plaatsvindt waarbij de 
mogelijkheid wordt geboden om mondeling of schriftelijk een zienswijze in te dienen op het 
voorontwerp. 
8.1.2 Overgang van meer bestemmingsplannen naar één omgevingsplan 
De leden van enkele fracties hebben vragen gesteld over het regime dat een goede overgang moet 
bewerkstelligen van de huidige bestemmingsplannen naar één gebiedsdekkend omgevingsplan per 
gemeente. De leden van de fractie van de SP vragen op welke wijze uw Kamer wordt betrokken bij 
het vormgeven van dat overgangsregime. Deze leden zien het liefst dat bij inwerkingtreding van de 
Omgevingswet het volledige omgevingsplan appellabel wordt (4.39, 4.109). De leden van de 
fractie van de ChristenUnie achten het voor een soepele overgang een verstandig voornemen dat 
de bestaande bestemmingsplannen en inpassingsplannen samen het omgevingsplan gaan vormen. 
Zij vragen wel wat dit betekent voor de landelijke voorziening Ruimtelijkeplannen.nl. Ook vragen 
deze leden of het niet verstandig is om eenmalig een termijn te stellen waarop gemeenten moeten 
hebben voorzien in één integraal omgevingsplan. In dit verband vragen deze leden ook hoe wordt 
omgegaan met noodzakelijke wijzigingen van bestemmingsplannen die nog niet zijn opgegaan in 
het integrale omgevingsplan van de gemeente (14.23). Ook over de mogelijkheid om meerdere 
omgevingsplannen vast te stellen, zijn door de leden van een aantal fracties vragen gesteld. Zo 
vragen de leden van de fractie van het CDA zich af of het ideale beeld van één omgevingsplan per 
gemeente niet verloren gaat nu gemeenten daarvan mogen afwijken (2.16). De leden van de 
fractie van de VVD vragen hoe kan worden voorkomen dat gemeenten de bestaande 
bestemmingsplannen simpelweg omzetten naar omgevingsplannen (1.8). Ook de leden van de 
fractie van de ChristenUnie wijzen op het eindbeeld van één omgevingsplan voor het gehele 
gemeentelijke grondgebied en vragen de noodzaak te onderbouwen van de in artikel 2.4, tweede 
lid, van het wetsvoorstel geboden mogelijkheid om af te wijken van het uitgangspunt van één 
omgevingsplan per gemeente. Deze leden vragen in dit verband hoe de huidige praktijk van 
postzegelplannen kan worden uitgesloten (14.20).  
In antwoord op deze vragen kan worden aangegeven dat het van groot belang is dat er een 
werkbaar regime komt voor de overgang van alle bestemmingsplannen en andere gemeentelijke 
regelgeving naar één omgevingsplan per gemeente. Samen met onder meer de VNG wordt bezien 
hoe dit regime zo goed mogelijk kan worden vormgegeven. Naast de VNG zijn daarbij uiteraard 
ook andere partijen betrokken. Bij een goed overgangsregime moet ook rekening gehouden 
worden met het functioneren van de landelijke voorziening Ruimtelijkeplannen.nl. De 
overgangsrechtelijke regeling zal neergelegd worden in de Invoeringswet Omgevingswet, zodat het 
parlement daar in alle opzichten bij betrokken is.  
Bij de Invoeringswet wordt ervoor gezorgd dat alle bestemmingsplannen, beheersverordeningen en 
inpassingsplannen binnen een gemeente, bij de inwerkingtreding van de Omgevingswet, samen het 
omgevingsplan gaan vormen. Bij inwerkingtreding van de Omgevingswet beschikt elke gemeente 
dus automatisch over één omgevingsplan, dat het gehele gemeentelijke grondgebied beslaat. Dit 
ene omgevingsplan is in het begin nog slechts een juridische werkelijkheid. Het omgevingsplan 
bestaat in het begin immers uit een aantal afzonderlijke bestemmingsplannen die uitputtende 
regelingen geven voor (in de praktijk soms toevallig begrensde) plangebieden. De juridische 
werkelijkheid om de bestemmingsplannen en andere regelingen te benoemen als één 
omgevingsplan is nodig om het hele stelsel onder de Omgevingswet te kunnen laten functioneren. 
Dit heeft verder geen consequenties voor de landelijke voorziening Ruimtelijkeplannen.nl.  
Het is vervolgens aan gemeenten om de taak op te pakken de bestemmingsplannen en andere 
regelingen om te vormen tot één consistent en samenhangend omgevingsplan, waarin de 
gemeentelijke regelgeving over de fysieke leefomgeving wordt samengebracht. Dit kan opgepakt 
worden als een proces waarin, al werkende weg, door middel van opeenvolgende wijzigingen, 
regels van het omgevingsplan worden gewijzigd en nieuwe regels worden toegevoegd. Een andere 
aanpak is dat in één keer een nieuw gebiedsdekkend omgevingsplan wordt vastgesteld dat het 
geldende, nog uit losse bestemmingsplannen bestaande, omgevingsplan vervangt. Met de VNG is 
145 
 
