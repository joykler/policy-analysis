voorgenomen uitwerking van de regeling van het bevoegd gezag, advies en advies met instemming 
worden beschreven in de kabinetsbrief Contouren uitvoeringsregelgeving.  
De leden van de CDA-fractie missen een beeld van de AMvB’s, ook ten aanzien van de 
daadwerkelijke verdeling van taken en bevoegdheden (5.43a, 5.43c). Zij vragen of de regering de 
visie deelt dat nu al uit de wet zelf zou moeten blijken welke overheidsinstanties waartoe en onder 
welke voorwaarden bevoegd zijn. Als pas in de uitvoeringsregelingen duidelijkheid zal worden 
verkregen, dan heeft uw Kamer daar amper nog invloed op, stellen zij. Zoals uit de beantwoording 
al blijkt is de regering van mening dat als de hoofdlijnen van de bevoegdheidsverdeling uit de wet 
blijken, de nadere uitwerking bij AMvB kan geschieden. De regering heeft begrip voor het inzicht 
dat de leden vragen over de uitwerking van de AMvB. Daarom gaat deze nota vergezeld van de 
kabinetsbrief Contouren uitvoeringsregelgeving waarin op de voorgenomen uitwerking wordt 
ingegaan. Daarover kan dan met het parlement van gedachten worden gewisseld. De resultaten 
daarvan zullen in de voorhangprocedure worden voorgelegd. Sluitstuk is de invoeringsregelgeving. 
Uw Kamer is daarmee vroegtijdig betrokken en kan op verschillende momenten invloed uitoefenen 
en uiteindelijk de balans opmaken (zie paragraaf 5.1.3 van deze nota). 
De leden van de fractie van de PvdD (6.29) vinden de verdeling van bevoegdheden niet helder. 
Naar de mening van de leden wil de regering te veel flexibiliteit in bouwen, waardoor het door de 
regering beoogde effect, namelijk vereenvoudiging van het omgevingsrecht, uit beeld verdwijnt. Bij 
de beantwoording van de vragen van de leden van de CDA-fractie (5.43b) in paragraaf 7.1.1 is 
geschetst op welke wijze in het wetsvoorstel en de memorie van toelichting de uitgangspunten 
voor de bevoegdhedenverdeling zijn opgenomen. De kabinetsbrief Contouren 
uitvoeringsregelgeving biedt verder inzicht in de voorgenomen uitwerking van de verdeling van 
bevoegdheden. Het wettelijke stelsel beoogt daarmee een regeling te bieden die aansluit bij de 
behoefte in de praktijk.  
Kan- of moet-bepalingen 
De leden van de fractie van D66 vragen wanneer de regering heeft gekozen voor ‘kan’-bepalingen, 
waar een openbaar bestuur de bevoegdheid heeft om bepaalde regels te stellen of op een andere 
manier een actie te ondernemen, en voor welk ‘kan’-bepalingen de regering heeft overwogen om 
er een ‘moet’-bepaling neer te zetten (7.16). 
‘Kan’-bepalingen geven een bevoegdheid weer, ‘moet’-bepalingen een verplichting. In veel gevallen 
is een oordeel en belangenafweging van het bevoegd gezag aan de orde of die bevoegdheden in 
het concrete geval toegepast kunnen worden. Dat geldt in het bijzonder voor ingrijpende 
bevoegdheden, zoals het vaststellen van een projectbesluit of het opleggen van een gedoogplicht. 
Maar ook in andere gevallen kan een zekere beleidsvrijheid gewenst zijn, bijvoorbeeld bij de 
mogelijkheid voor het bevoegd gezag om maatwerkvoorschriften te stellen. In dergelijke gevallen 
zou een verplichting zijn doel voorbijschieten, namelijk: de waarborg van het maken van een 
belangenafweging in het concrete geval, waarbij alle relevante feiten en belangen zijn betrokken.  
In gevallen waarin de beleidsvrijheid ontbreekt, is in het wetsvoorstel al bepaald dat een bepaalde 
bevoegdheid uitgeoefend moet worden. Dat is bijvoorbeeld het geval bij de verplichtingen tot 
opstellen van bepaalde programma’s. De noodzaak daartoe vloeit voort uit EU-regelgeving. In veel 
gevallen is, wanneer er sprake is van de uitvoering van Europese of internationale regels een 
verplichting opgenomen. In dit verband kan worden verwezen naar de beantwoording van de 
vragen daarover (9.1) in paragraaf 11.3 en de paragrafen 14.7.2 en 14.7.4 van deze nota.
