belang – zowel onder het huidige regime als onder de Omgevingswet – omdat daarmee het 
vergunningenbestand op orde kan worden gehouden. Enerzijds kan daarmee worden voorkomen 
dat aanvankelijk wenselijke ontwikkelingen die op basis van gewijzigde inzichten later onwenselijk 
worden gevonden, toch worden gerealiseerd. Anderzijds kan daarmee juist worden bereikt dat nog 
steeds wenselijke ontwikkelingen wel worden gerealiseerd, door intrekking van de niet-gebruikte 
vergunning van de een en daarna verlening van de vergunning aan een ander die er wel gebruik 
van zal maken. Daarbij geldt uiteraard – zowel onder het huidige regime als onder de 
Omgevingswet – dat niet tot intrekking kan worden overgegaan zonder eerst alle betrokken 
belangen deugdelijk te hebben afgewogen. Het gaat hier om een bevoegdheid tot intrekking, niet 
om een verplichting daartoe.  
8.8 Projectbesluit  
8.8.1 Toepassing van het projectbesluit 
De leden van de fractie van de SP vragen zich af of het projectbesluit alleen bedoeld is voor zaken 
van publiek belang en waar hierbij de grenzen liggen (4.45). Het projectbesluit kan inderdaad 
alleen worden toegepast bij besluiten met een publiek belang. Kenmerkend voor het publieke 
karakter van een projectbesluit is dat het gaat om de realisatie van een project in de fysieke 
leefomgeving waarbij de overheid een verantwoordelijkheid heeft voor het oplossen van een 
maatschappelijk vraagstuk. Voorbeelden zijn de realisatie van natuurdoelen, de aanleg van 
energie-infrastructuur of de waterveiligheid. Op provinciaal en rijksniveau kan een projectbesluit 
worden vastgesteld als er sprake is van een provinciaal respectievelijk een nationaal belang (artikel 
5.42, derde lid, in samenhang met artikel 2.3). Van een provinciaal of nationaal belang kan onder 
meer sprake zijn bij de uitvoering van een project ter uitvoering van een uitdrukkelijk bij de wet 
aan het Rijk of provincie toegekende taak, zoals het beheer van watersystemen. Ook kan het 
belang blijken uit het realiseren van bepaalde ontwikkelingen, aangekondigd in een beleidsnota, 
omgevingsvisie of programma. Dat is echter niet vereist. Ook op andere wijzen kan blijken van een 
provinciaal of nationaal belang. Of een bepaald onderwerp als een provinciaal of nationaal belang 
kan worden aangemerkt is afhankelijk van de bestuurlijke context op een bepaald moment. Dit 
betekent dat hetgeen als provinciaal of nationaal belang wordt aangemerkt naar tijd en plaats 
uiteen kan lopen, afhankelijk van de opgaven en politieke opvattingen op dat moment. Het 
wettelijke subsidiariteitsbeginsel is hiervoor sturend. In paragraaf 7.1.1 van deze nota is hier nader 
op ingegaan. 
Een projectbesluit kan alleen door het dagelijks bestuur van een waterschap worden vastgesteld 
als er sprake is van de uitoefening van taken op het gebied van het beheer van watersystemen en 
het waterketenbeheer (artikel 5.42, derde lid, in samenhang met artikel 2.17, eerste lid, aanhef en 
onder a). De leden van de fractie van de PvdA hebben vragen gesteld over de toepassing van het 
projectbesluit door waterschappen en stellen dat dit instrument ingrijpt in de gemeentelijke 
autonomie (4.7). In het wetsvoorstel voorziet het projectbesluit in één uniforme procedure voor de 
realisatie van grootschalige of complexe projecten met een publiek belang. De Waterwet voorziet 
op dit moment in feite in twee instrumenten voor de aanpassing van waterstaatswerken: een 
projectplan voor de aanleg of wijziging van een waterstaatswerk en een aparte projectprocedure 
voor de aanleg, verlegging of versterking van primaire waterkeringen. Het ligt voor de hand dat 
ook in de Omgevingswet wordt voorzien in een procedure voor deze projecten. Voor wijzigingen 
voor complexe of grote waterstaatsprojecten kan onder de Omgevingswet worden gekozen voor de 
projectprocedure met een verkenning en het projectbesluit. Hiermee kan het waterschap actief 
invulling geven aan de verantwoordelijkheid voor de leefomgeving, met één besluit met de ‘sneller 
en beter’-aanpak. Voor kleinere projecten waarvoor bijvoorbeeld een verkenning niet noodzakelijk 
wordt geacht, kan de beheerder een project bijvoorbeeld ook realiseren via een 
omgevingsvergunning voor een beperkingengebiedactiviteit met betrekking tot een 
waterstaatswerk. Het projectbesluit voor waterschappen is ook een belangrijk instrument voor de 
realisatie van projecten in verband met klimaatadaptatie, dit ook naar aanleiding van de vraag 
hierover die de leden van de PvdD-fractie stellen (2.29b, 2.30). 
174
