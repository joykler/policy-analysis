Uitgangspunt voor het wetsvoorstel is zo veel mogelijk te volstaan met het stellen van algemene 
regels voor activiteiten, waardoor voor de initiatiefnemer van een activiteit geen voorafgaande 
toestemming is vereist. Hiermee wordt de lastendruk beperkt. Wanneer de gevolgen die een 
activiteit heeft of kan hebben voor de fysieke leefomgeving groot zijn en de specifieke situatie bij 
het beoordelen van deze gevolgen een rol speelt, is het echter soms noodzakelijk dat een 
bestuursorgaan de toelaatbaarheid van de activiteit voorafgaand beoordeelt aan de hand van een 
aanvraag om vergunning. Dan is een vergunningplicht op zijn plaats. 
8.7.1 Aanwijzen vergunningplicht 
De artikelen 4.3 en 5.1 van het wetsvoorstel bevatten een uitputtende opsomming van 
(categorieën van) activiteiten waarover het Rijk regels kan of moet stellen in de vorm van 
algemene rijksregels of een door het Rijk ingestelde omgevingsvergunningplicht. De leden van de 
VVD-fractie vragen een nadere toelichting (5.2) op de keuze tussen een 
omgevingsvergunningplicht ingesteld door het Rijk en de algemene rijksregels. Allereerst is van 
belang dat bij beide instrumenten het bieden van dezelfde bescherming van de fysieke 
leefomgeving uitgangspunt is. De daadwerkelijke keuze tussen de een vergunningplicht en 
algemene regels wordt gemaakt op basis van de kenmerken van de activiteiten, de risico’s daarvan 
voor de fysieke leefomgeving, internationale verplichtingen, de met de regels samenhangende 
administratieve lasten en nalevingkosten voor burgers en bedrijven en de bestuurlijke lasten voor 
de overheden.  
De leden van de ChristenUnie-fractie (14.49) hebben gevraagd of onverwachte ontwikkelingen wel 
kunnen worden tegengehouden nu artikel 5.1 van het wetsvoorstel geen grondslag bevat voor het 
toevoegen van nieuwe vergunningplichten bij AMvB. Het wetsvoorstel bevat naar het oordeel van 
de regering voldoende ruimte om op nieuwe ontwikkelingen te kunnen inspelen. Voor de in artikel 
5.1, tweede lid, aangewezen vergunningplichtige activiteiten kunnen op grond van de AMvB, 
bedoeld in dat artikellid, ‘nieuwe’ gevallen worden aangewezen waarin de vergunningplicht 
concreet van toepassing wordt. Deze vergunningplichtige activiteiten zijn breed genoeg om de 
benodigde armslag te bieden. Zo zullen nieuwe industriële processen waarvoor het omwille van de 
beoordeling van de mogelijke gevolgen voor de fysieke leefomgeving nodig is om een vergunning 
voor te schrijven, bij AMvB kunnen worden aangewezen als een vergunningplichtig geval van een 
milieubelastende activiteit of lozingsactiviteit op een oppervlaktewaterlichaam of een 
zuiveringtechnisch werk.  
8.7.2 Bevoegd gezag omgevingsvergunning 
Eén aanvraag, één bevoegd gezag 
De leden van de VVD-fractie hopen dat met de Omgevingswet bereikt wordt dat burgers, bedrijven 
en overheden die iets willen bouwen sneller door de overheid geholpen kunnen worden. Een 
belangrijk element daarbij is voor deze leden dat bijvoorbeeld een ondernemer niet te maken heeft 
met verschillende overheden. Deze leden (1.16, 1.17) vragen op welke wijze één bevoegd gezag 
bij de omgevingsvergunning is geborgd, in het bijzonder wanneer in verband met een 
bedrijfsuitbreiding voor meer dan één activiteit een vergunning is vereist.  
De verdere integratie van sectorale vergunningstelsels in de omgevingsvergunning draagt er aan 
bij dat de initiatiefnemer te maken krijgt met minder afzonderlijke vergunningen en daarmee ook 
met minder verschillende bestuursorganen als bevoegd gezag. Op grond van artikel 5.7, eerste lid, 
van de Omgevingswet heeft de aanvrager de vrijheid om zijn aanvraag op één of meer activiteiten 
betrekking te laten hebben. Dit laatste is uiteraard alleen van belang als de aanvrager, zoals in het 
in de vraag genoemde voorbeeld, ook voor meer activiteiten vergunning nodig heeft. De keuze om 
in zo’n situatie te beginnen met de aanvraag voor slechts één activiteit, laat het vergunningvereiste 
voor de overige betrokken activiteiten overigens onverlet. Doordat in paragraaf 5.1.2 van het 
wetsvoorstel is geregeld dat slechts één bevoegd gezag wordt aangewezen voor één aanvraag, ook 
als die betrekking heeft op meer dan één activiteit, ontvangt hij van één bestuursorgaan een 
168
