De bescherming van landschappelijke en cultuurhistorische kwaliteiten  
Ons land kent veel kleine en grotere gebieden die worden gekenmerkt worden door bijzondere 
landschapskwaliteiten. In 2012 heeft het kabinet met instemming van het parlement met de 
provincies afgesproken dat de provincies op actieve wijze voor de voormalige nationale 
landschappen en de regionale landschappen een beleid zouden opstellen waarbinnen behoud en 
versterking van die kwaliteiten zou worden gecombineerd met een goede basis voor sociaal-
economische ontwikkeling. De meeste provincies hebben de kernkwaliteiten van de 
beschermenswaardige landschappen beschreven en hiervoor beleid ontwikkeld en in hun 
ruimtelijke verordeningen regels gesteld over de ruimtelijke bescherming daarvan in het 
bestemmingsplan. Ook stelt de regering vast dat gemeenten waardevolle landschappelijke en 
cultuurhistorische kwaliteiten waarderen en deze zo nodig worden beschermd door voorschriften in 
bestemmingsplannen. Naar de mening van de regering is het daarom niet noodzakelijk om op 
wetsniveau vast te leggen dat provincies en gemeenten voor waardevolle landschappen, 
architectonische kwaliteiten van bouwwerken of stedenbouwkundige kwaliteiten decentrale 
omgevingswaarden moeten vaststellen. Met andere beleids- en sturingsinstrumenten kan de 
bescherming op een effectieve wijze worden bereikt. Dat beantwoordt ook de vraag van de leden 
van de SP-fractie (8.7a) wie voor het landschap verantwoordelijk zijn en of de regering het nodig 
oordeelt dat een omgevingswaarde voor landschap wordt toegevoegd. 
Het voorstel van LandschappenNL  
De regering kent het voorstel van LandschappenNL voor een stappenplan om te komen tot 
omgevingswaarden voor landschappelijke identiteit en heeft ook waardering voor dit initiatief. Het 
is een waardevolle handreiking voor gemeenten en provincies om inzichtelijk te maken welke 
landschapstypen op hun grondgebied voorkomen, hoe de meest karakteristieke elementen, 
patronen en structuren daarvan zijn te identificeren, te benoemen en te beschrijven en hoe de 
bewoners daaraan belevingswaarden toekennen. Het stappenplan biedt een goede basis voor het 
formuleren van een beschermings- en ontwikkelingsbeleid, dat zich uitstekend leent om in de 
omgevingsvisie van gemeenten en provincies te worden opgenomen (5.114). Op basis daarvan 
kan een breed scala van bestuursinstrumenten worden ingezet om dat beleid te verwezenlijken. 
Met de leden van de ChristenUnie-fractie is de regering van mening dat het op basis van het 
genoemde stappenplan mogelijk is om onderdelen van de (kern)kwaliteiten van die gebieden in 
omgevingswaarden uit te drukken, zoals de mate van openheid. Dat wettigt naar het oordeel van 
de regeling nog niet de conclusie dat het daarom noodzakelijk is om wettelijk voor te schrijven dat 
die kernkwaliteiten moeten worden vastgelegd in omgevingswaarden voor elk daarvoor in 
aanmerking komend gebied.  
Terughoudendheid bij omgevingswaarden voor landschappen? 
In de bijdrage van de leden van de SGP-fractie komt hun mening tot uitdrukking dat de overheid 
terughoudend moet zijn met het opstellen en afdwingen van omgevingswaarden die de gewenste 
staat of kwaliteit van het landschap vastleggen. Zij menen dat de inzet van de overheid via wet- en 
regelgeving primair gericht moet zijn op het waarborgen van veiligheid, het beschermen van milieu 
en volksgezondheid en het zorgen voor een goede ruimtelijke ordening (5.195). De regering deelt 
de mening van deze fractieleden dat terughoudendheid van de overheid bij regelgeving in het 
algemeen is aangewezen. Zij heeft overigens niet het voornemen om provincies en gemeente te 
vragen deze terughoudende opstelling specifiek ten aanzien van omgevingswaarden voor het 
landschap aan de dag te leggen. De voorgestelde Omgevingswet biedt een uitgebalanceerd 
instrumentarium voor de verschillende overheden om de doelstellingen van die wet, zoals 
neergelegd in artikel 1.3, te verwezenlijken. Als een gemeente of provincie tot het oordeel komt 
dat de figuur van omgevingswaarden het meest geschikte middel is om doelen zoals 
landschapsbescherming te bereiken, is het binnen het stelsel van het wetsvoorstel en de 
bestuurlijke verhoudingen niet passend dat het Rijk daarvoor dan belemmeringen formuleert. 
45
