7.4.1 Instemmings- en handhavingsbevoegdheid 
De leden van de ChristenUnie-fractie vragen waarom het bestuursorgaan dat op grond van artikel 
16.15 bevoegd is instemming te verlenen niet automatisch ook bevoegd is tot oplegging van een 
last onder bestuursdwang, en waarom slechts bij AMvB deze bevoegdheid kan worden verleend 
(14.89). De regering heeft hiervoor gekozen omdat het streven is zo veel mogelijk met één 
bevoegd gezag voor vergunningverlening en handhaving te werken. Hierbij past dat niet 
automatisch uit een instemmingsbevoegdheid ook een handhavingsbevoegdheid volgt, maar dat 
per geval bij AMvB wordt bepaald of het verlenen van een handhavende bevoegdheid aan het 
instemmende bestuursorganen een duidelijke meerwaarde heeft. Daarvan kan sprake zijn als het 
instemmend bestuursorgaan een bijzondere deskundigheid heeft die niet bij de handhaving kan 
worden gemist, of een zwaarwegend belang bij de handhaving heeft. Ook efficiencyoverwegingen 
kunnen aanleiding vormen om aan instemmend bestuursorgaan een handhavingsbevoegdheid toe 
te kennen, bijvoorbeeld als het instemmend bestuursorgaan ook de aangewezen toezichthouder is 
voor de desbetreffende activiteit of beheerder van het betrokken gebied, en dus doorgaans degene 
zal zijn die een overtreding constateert.  
7.4.2 Provinciale interventie 
De leden van de fractie van de ChristenUnie (5.154) vragen of het klopt dat de provinciale 
interventiebevoegdheid uit artikel 16.20 van het wetsvoorstel niet kan worden toegepast als het 
ontwerp-omgevingsplan niet strijdig is met een provinciaal belang en de provincie om die reden 
geen zienswijze heeft ingediend, maar het definitief vastgestelde omgevingsplan wel strijdig is met 
een provinciaal belang. De leden van de fractie van de ChristenUnie wijzen met deze vraag op een 
redactionele fout in het wetsvoorstel. Als uitgangspunt geldt als vereiste voor het gebruik van deze 
bevoegdheid dat gedeputeerde staten op het ontwerp van het omgevingsplan een zienswijze 
moeten hebben ingediend. Deze eis geeft de gemeente de ruimte om het omgevingsplan voor de 
vaststelling alsnog met de provinciale belangen in overeenstemming te brengen. Beoogd was 
echter om, net als nu in de Wet ruimtelijke ordening het geval is, deze bevoegdheid ook voor 
gedeputeerde staten open te stellen wanneer gedeputeerde staten geen zienswijze hebben 
ingediend op het ontwerp omgevingsplan omdat daarbij geen provinciale belangen aan de orde 
waren of dit verenigbaar was met de provinciale belangen, maar het definitieve plan ten opzichte 
van het ontwerp wordt gewijzigd op een manier die wel leidt tot strijd met een kenbaar provinciaal 
belang. In dit geval zou met de huidige redactie van het eerste lid van artikel 16.20 door 
gedeputeerde staten geen gebruik kunnen worden gemaakt van de interventiebevoegdheid. Dit is 
ongewenst. In de nota van wijziging wordt alsnog in deze mogelijkheid voorzien. 
7.4.3 Adviesrecht gemeenteraad bij afwijkactiviteit 
De gemeenteraad krijgt bij de omgevingsvergunning voor afwijkingen van het omgevingsplan een 
adviesbevoegdheid. De leden van de fractie van de ChristenUnie (5.153) vragen waarom de 
gemeenteraad in dit geval geen instemmingsrecht krijgt, gezien het feit dat de gemeenteraad ook 
beslist over het omgevingsplan. De regering heeft gekozen voor een regeling die beter past bij het 
stelsel waarbij het college als uitvoerend bestuursorgaan besluiten neemt over concrete initiatieven 
en de raad beoordeelt of het college daarbij blijft binnen de door de raad vooraf aangeven kaders 
in bijvoorbeeld de omgevingsvisie. De gemeenteraad krijgt hierbij een bepaalde termijn om een 
advies uit te brengen aan het college. Mede op basis daarvan neemt het college een definitief 
besluit op de aanvraag om omgevingsvergunning. Belangrijk voordeel van deze regeling is dat deze 
flexibeler is doordat de raad vooraf aangeeft wanneer zij betrokken wil zijn en daarnaast ook zorgt 
voor procedurele versnelling. 
7.5 Bestuurlijke samenwerking 
De leden van de SP-fractie hebben zorg over de gevolgen wanneer bestuursorganen niet 
samenwerken en als het in hun gestelde vertrouwen wordt beschaamd (4.58). In reactie daarop 
meent de regering dat het grondwettelijke startpunt van de gedecentraliseerde eenheidsstaat in 
141
