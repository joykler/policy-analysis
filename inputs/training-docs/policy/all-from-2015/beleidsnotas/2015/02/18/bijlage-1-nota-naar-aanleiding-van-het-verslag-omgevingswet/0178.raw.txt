Als de gemeente artikel 5.53 toepast, zijn alle kernelementen van de projectprocedure, waaronder 
publieksparticipatie, de betrokkenheid van verschillende partijen bij de voorbereiding, en een 
weergave van de resultaten van de verkenning bij het vaststellingsbesluit, van toepassing. 
8.9 Gedoogplicht 
De leden van de fractie van de SP vragen (1.68) waar het kopje “gedoogplichten uit diverse 
wetten”, genoemd op blz. 29 van de memorie van toelichting, op ziet. Daarmee wordt gedoeld op 
de in hoofdstuk 10 van het wetsvoorstel opgenomen gedoogplichten die niet verbonden zijn aan de 
Belemmeringenwet Privaatrecht (BP), maar als eigenstandige gedoogplicht zijn opgenomen in 
andere wetten. De BP geeft de kaders aan voor de oplegging van een gedoogplicht volgens die 
wet. In verschillende wetten (bijvoorbeeld de Gaswet en de Drinkwaterwet) worden gedoogplichten 
beschreven waarop de BP van toepassing wordt verklaard. De gedoogplichten uit die wetten gaan, 
samen met de BP, op in de Omgevingswet. Daarnaast zijn er ook wetten met gedoogplichten 
waarop de BP niet van toepassing is verklaard. Voor zover die gedoogplichten zien op de fysieke 
leefomgeving zijn die zoveel mogelijk ook opgenomen in hoofdstuk 10. Deze categorie 
gedoogplichten is nu te vinden in de Waterwet, de Mijnbouwwet, de Wet milieubeheer, de Wet 
luchtvaart, de Wet beheer rijkswaterstaatswerken, de Wet lokaal spoor, de Wet inzake de 
luchtverontreiniging, de Ontgrondingenwet, en de Monumentenwet 1988. Bovendien aangevuld 
met de gemoderniseerde variant van de gedoogplicht uit het huidige artikel 24 van de Wet hygiëne 
en veiligheid badinrichtingen en zwemgelegenheden.  
De leden van de fractie van D66 (4.134) wijzen er terecht op dat een van de uitgangspunten bij 
rechtsbescherming het beroep in twee instanties is. Toch is er om redenen genoemd in paragraaf 
4.10.5 van de memorie van toelichting gekozen om in het geval van gedoogplichten daarop, deels 
aansluitend bij de huidige praktijk, een uitzondering te maken. De Raad van State oordeelde dat 
die redenen geen dragende motivering geven voor beroep in één instantie bij gedoogplichten. Dit 
leidt ertoe dat de regering de beslissing om bij gedoogplichten beroep in één instantie mogelijk te 
maken, wil heroverwegen. Met de stelselherziening streeft de regering naar een samenhangende 
regeling van beroep tegen besluiten binnen het omgevingsrecht. Onderdeel daarvan is ook de 
beroepsprocedure tegen een onteigeningsbesluit. Beide besluiten maken immers, in verschillende 
mate weliswaar, inbreuk op het eigendomsrecht en het ligt dan ook voor de hand de 
rechtsbescherming tegen beide besluiten in beginsel op vergelijkbare wijze vorm te geven. Voor de 
regering weegt hierbij zwaar dat de onzekerheid over het beperken van het eigendomsrecht of het 
ontnemen van eigendom niet onnodig lang moet duren. Beroep in één instantie kan daar aan 
bijdragen. Bovendien sluit dit aan bij de beroepsprocedure voor de planologische besluiten waaraan 
het inzetten van het instrument gedoogplicht (geldt ook voor onteigening) uitvoering geeft. De 
definitieve regeling van beroep in één of twee instanties geschiedt voor besluiten op grond van de 
Omgevingswet, waaronder de gedoogplichten, bij gelegenheid van de Invoeringswet 
Omgevingswet. Daarin wordt bezien welke onderdelen van de Awb van toepassing zijn. De regeling 
voor beroep tegen onteigeningsbesluiten vormt een onderdeel van de aanvullingswet 
grondeigendom, dat gelijktijdig met de Invoeringswet in procedure zal worden gebracht. Op de 
beroepsregeling wil de regering daarom nu niet vooruitlopen. De opvatting van de leden van de 
fractie van D66 zal worden betrokken bij de voorbereiding van de Invoeringswet. 
Leden van de ChristenUnie-fractie constateren dat het voorstel van het Interprovinciaal Overleg 
(IPO) in een mogelijkheid voor provincies en gemeenten om een gedoogplicht op te leggen niet is 
overgenomen wegens het ingrijpende karakter. Deze leden vragen (5.148) naar gedoogplichten 
voor duurzame energienetwerken. Het wetsvoorstel voorziet net als de huidige (energie)wetgeving 
in een gedoogplicht voor energienetwerken. Op basis van artikel 10.14 maakt het wetsvoorstel de 
oplegging van een gedoogplicht wegens diverse energienetwerken mogelijk. 
8.10 Grondexploitatie 
Naar aanleiding van de opmerking van de leden van de PvdA-fractie over het ontbreken van een 
nieuwe visie op de betaalbaarheid van de ruimtelijke ordening (5.25) wordt opgemerkt dat de 
178 
 
