8 Instrumenten 
8.1 Omgevingsplan  
De leden van de fractie van de VVD vragen in hoeverre het nieuwe instrument van het 
omgevingsplan ten opzichte van het bestemmingsplan een afname van regels verzekert en er ook 
voor zorgt dat deze straks minder gedetailleerd zijn (1.9, 1.6). 
Het instrument van het omgevingsplan beperkt ten opzichte van nu het aantal gemeentelijke 
verordeningen waarin regels over de fysieke leefomgeving staan en leidt als gevolg daarvan tot 
een betere afstemming van regels per locatie. Dit geldt zowel voor de overige gemeentelijke regels 
die nu nog buiten het bestemmingsplan staan, als voor regels van andere overheden. Ook die 
moeten hun regels samenvoegen, wat afstemming van gemeentelijke regels daarop beter mogelijk 
maakt.  
Dit traject leidt dus in ieder geval tot een beperking van het aantal regelingen waarmee burgers en 
bedrijven te maken krijgen en in zijn totaliteit ook een afname van het aantal regels, alleen al 
omdat nu bijvoorbeeld per bestemmingsplan definitiebepalingen en andere regels die voor het hele 
plangebied gelden uitgeschreven worden, terwijl in het omgevingsplan wat dat betreft veelal met 
één regel voor de hele gemeente kan worden volstaan. Dit hoeft overigens niet altijd te leiden tot 
minder regels voor elke specifieke locatie. Soms kan bijvoorbeeld een extra regel op een locatie 
mogelijkheden van vergunningvrij bouwen vergroten. In relatie tot algemene rijksregels voor 
milieubelastende activiteiten kan een extra maatwerkregel, bijvoorbeeld in de vorm van een 
emissieplafond, helderheid verschaffen over de aanvaardbaarheid van activiteiten op die locatie, en 
tot een globalere toedeling van functies leiden. Het gaat er dus niet primair om dat het aantal 
regels per locatie afneemt, maar dat de regels die per locatie gelden een maximaal 
handelingsperspectief aan de initiatiefnemers geven, met zo beperkt mogelijke administratieve 
lasten en een goed geborgd beschermingsniveau van de fysieke leefomgeving.  
De 50PLUS/Klein-fractie vraagt naar de voordelen van een omgevingsvergunning en een 
omgevingsplan ten opzichte van het bestemmingsplan (1.105). Zij vragen waarom binnen het 
huidige wettelijk stelsel de bestemmingsplansystematiek niet ‘leaner and meaner’ is gemaakt met 
de verbetervoorstellen uit de Crisis- en herstelwet en de ‘sneller en beter’-aanpak. 
In antwoord op deze vragen kan allereerst worden aangegeven dat het stelsel van de 
omgevingsvergunning niet nieuw wordt geïntroduceerd met het voorliggende wetsvoorstel. Het 
bestaande stelsel van de omgevingsvergunningen, zoals nu is opgenomen in de Wabo, komt in het 
wetsvoorstel terug. Hoewel in de omgevingsvergunning enkele extra separate vergunningstelsels 
worden geïntegreerd en er mede om die reden enkele aanpassingen plaatsvinden, blijft het stelsel 
in hoofdlijnen gelijk.  
Ook voor het omgevingsplan geldt dat er geen sprake is van een compleet nieuw instrument. De 
praktijk heeft echter behoefte aan een bestemmingsplan met meer mogelijkheden dan nu. 
Complexe ruimtelijke opgaven zijn al lang niet meer alleen binnen het domein van de Wet 
ruimtelijke ordening (Wro) op te lossen. Er bestaat een terechte behoefte om onderwerpen binnen 
de fysieke leefomgeving die met elkaar samenhangen ook samenhangend te kunnen reguleren. Er 
is ook behoefte aan meer flexibiliteit binnen het instrumentarium, om beleidsdoelen effectiever te 
kunnen verwezenlijken. Om op die behoeften in te spelen, worden zowel de inhoud als de 
mogelijkheden van het bestemmingsplan verruimd. Het uitgangspunt daarbij is dat het goede van 
het bestemmingsplan behouden blijft, maar dat bestaande knelpunten worden weggenomen en 
nieuwe mogelijkheden worden geboden. Niet langer beperkt de reikwijdte zich tot een goede 
ruimtelijke ordening, maar zullen alle regels van gemeenten op het terrein van de fysieke 
leefomgeving samenhangend worden gebundeld. Het is niet passend om bij deze verruimde 
reikwijdte en nieuwe mogelijkheden te blijven werken met de naam bestemmingsplan. Dat zou 
verwarring wekken. De ruimere reikwijdte en nieuwe mogelijkheden rechtvaardigen de nieuwe 
naam ‘omgevingsplan’. Binnen het huidige ‘verkokerde’ wettelijke stelsel van het omgevingsrecht 
laten deze vernieuwingen zich slecht inpassen, omdat daarmee alle bijzondere wetten binnen het 
143 
 
