een Seveso-inrichting als één ondeelbare eenheid, als één aangewezen milieubelastende activiteit 
wordt aangewezen. Voor deze installaties/inrichtingen zal op grond van EU-recht een 
vergunningplicht worden ingesteld die een integrale beoordeling van alle milieuaspecten verzekert. 
Hierbij zal er één bevoegd gezag voor de vergunningverlening, het toezicht en de handhaving van 
de regels over deze milieubelastende activiteit worden aangewezen, zowel bij de start van de 
activiteit als bij eventuele latere wijziging daarvan. Voor zover op deze IPPC-installatie of een 
Seveso-inrichting, naast de vergunningplicht, algemene rijksregels worden gesteld, zal op grond 
van artikel 4.13 in de uitvoeringsregelgeving hetzelfde bevoegd gezag worden aangewezen als voor 
de omgevingsvergunning voor die activiteit. Als in de aanvraag voor een milieubelastende activiteit 
ook een vergunning wordt gevraagd voor een of meer andere activiteiten, is er één bevoegd gezag.  
Als een activiteit die geen betrekking heeft op de bovengenoemde milieubelastende activiteit los 
wordt aangevraagd, kan daarvoor een ander bestuursorgaan als bevoegd gezag zijn aangewezen. 
In de meeste gevallen is dit vanuit het oogpunt van een doelmatige handhaving niet bezwaarlijk. 
Een voorbeeld is de omgevingsvergunning voor alleen een bouwactiviteit voor de verbouwing van 
een kantoorgebouw binnen het bedrijf. Mocht één bevoegd gezag voor deze vergunningen wel 
gewenst zijn dan kan de bevoegdheid worden overgedragen, na onderlinge overeenstemming 
tussen de betrokken bestuursorganen. Met toepassing van artikel 5.15 biedt het wetsvoorstel de 
mogelijkheid dat ook in deze situatie slechts één bestuursorgaan als bevoegd gezag betrokken is.  
Complexen van bedrijven 
De regering gaat ervan uit dat met de term ‘complexen van bedrijven’ door deze leden gedoeld 
wordt op terreinen waar meerdere bedrijven zijn gevestigd die niet noodzakelijkerwijs dezelfde 
activiteiten uitvoeren. Omdat de leden van de fractie van het CDA naar een paraplu-vergunning 
verwijzen, neemt de regering aan deze leden doelen op die situaties, waarbij deze bedrijven met 
het oog op privaatrechtelijke afspraken en gezamenlijke voorzieningen één ‘koepelvergunning’ 
hebben aangevraagd door een rechtspersoon die daarmee optreedt als overkoepelend orgaan voor 
de deelnemende bedrijven. Het kan daarbij gaan om grote industriële complexen of andere 
situaties waarin bedrijven ervoor hebben gekozen gezamenlijk één vergunning aan te vragen.  
In het wetsvoorstel blijft het mogelijk dat voor verschillende vergunningplichtige activiteiten, 
uitgevoerd door verschillende bedrijven, één vergunning wordt aangevraagd door één aanvrager 
die als rechtspersoon optreedt en daarmee overkoepelend orgaan is voor de deelnemende 
bedrijven. De regering is van mening dat ook onder het wetsvoorstel de deelnemende bedrijven 
een verbinding kunnen leggen tussen de algemene regels en vergunningvoorschriften die gelden 
voor de deelnemende bedrijven en de privaatrechtelijke afspraken die zij onderling hierover 
maken. Daar waar gezamenlijke voorzieningen een gelijkwaardige oplossing bieden (zoals een 
gezamenlijke opslag van gevaarlijke stoffen of een zuiveringsinstallatie voor het gehele terrein) zal 
toepassing van maatwerk of de gelijkwaardigheidsbepalingen in de algemene rijksregels deze 
mogelijkheid faciliteren.  
Eén ander aspect in het kader van complexen van bedrijven betreft de gebruiksruimte, in verband 
met bijvoorbeeld emissies, of risico-contouren. In de huidige situatie is de regelgeving hierover in 
bepaalde gevallen gekoppeld aan de vraag of voor deze complexen van bedrijven één vergunning 
van toepassing is. Gedacht wordt om in de uitvoeringsregelgeving voor regels over gebruiksruimte 
uit te gaan van een gebiedsgerichte benadering. Zoals gezegd blijft het in het wetsvoorstel 
mogelijk dat bedrijven gezamenlijk één vergunning aanvragen, zoals een koepelvergunning, maar 
het is niet meer doorslaggevend voor de benadering van gebruiksruimte. 
131
