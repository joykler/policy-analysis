6.6.1 Inleiding 
De leden van de fracties van de SP en D66 hebben diverse vragen gesteld (4.65, 4.66, 4.67, 
4.68, 15.6) over het inrichtingenbegrip. Deze leden vragen onder meer naar de reden voor de 
keuze voor het begrip ‘milieubelastende activiteit’ en naar de relatie met de richtlijn industriële 
emissies.  
De leden van de fractie van de SP vragen zich af waarom het begrip ‘inrichting’ wordt ingeruild 
voor het in hun ogen veel vagere begrip ‘milieubelastende activiteit’ (4.65).  
De regering merkt hierover op dat in de huidige regels voor milieubelastende activiteiten er een 
stelsel is ontstaan van regels dat onnodige dubbelingen bevat voor vergelijkbare milieubelastende 
activiteiten, waarbij regels onvoldoende op elkaar aansluiten en er onduidelijkheid is over 
begrippen. De regering wil daar een inzichtelijk, gebruiksvriendelijk systeem van maken door: 
 geen onderscheid meer te maken tussen de huidige regels voor milieubelastende activiteiten 
binnen inrichtingen en andere milieubelastende activiteiten; 
 de milieubelastendheid van activiteiten centraal te stellen, in plaats van de vraag of activiteiten 
binnen of buiten een inrichting plaatsvinden; 
 de activiteiten waarvoor algemene milieuregels gelden of waarvoor een vergunning nodig is in 
de uitvoeringsregelgeving concreet en direct (zonder tussenstap van het begrip inrichting) te 
benoemen en te begrenzen; 
 daarbij de samenhang tussen (deel)activiteiten te behouden waar dat nodig is, bijvoorbeeld 
door IPPC-installaties/Seveso-inrichtingen als één ondeelbare activiteit aan te wijzen;  
 de aansluiting bij Europa te verbeteren door direct aan te sluiten bij begrippen uit EU-
richtlijnen die van toepassing zijn. Hiermee worden ook praktijkproblemen door 
interpretatieverschillen voorkomen.  
In navolgende paragrafen worden deze voornemens nader toegelicht.  
6.6.2 Het inrichtingenbegrip in de huidige regelgeving 
Het begrip ‘inrichting’ wordt gebruikt om regels te stellen voor dat deel van de milieubelastende 
activiteiten die vooral binnen locatiegebonden bedrijven plaatsvinden. Het duidt aan wat de 
reikwijdte van die regels is. De milieubelastende activiteit is in dat geval “het oprichten, 
veranderen of in werking hebben van een inrichting of mijnbouwwerk” (artikel 2.1 Wabo) of het 
“drijven van een inrichting” (Activiteitenbesluit milieubeheer). Het Rijk stelt daarnaast echter ook 
regels aan veel andere milieubelastende activiteiten die door bedrijven of andere initiatiefnemers 
worden uitgevoerd, maar die niet onder het begrip ‘inrichting’ vallen, bijvoorbeeld omdat ze niet 
aan één locatie gebonden zijn of kortdurend zijn. Daarbij kan het gaan om activiteiten die per 
definitie geen inrichting zijn (zoals activiteiten op akkerbouwpercelen), maar ook activiteiten die 
zowel binnen als buiten inrichtingen kunnen plaatsvinden en afhankelijk van het specifieke geval 
wel of geen inrichting zijn (zoals tijdelijke opslag van goederen, uitvoeren van een 
bodemsanering). Voor de activiteiten die geen inrichting zijn gelden nu afzonderlijke regels. 
Het gebruik van het begrip ‘inrichting’ leidt voor een deel van de regels voor milieubelastende 
activiteiten tot knelpunten voor de praktijk (4.66) die hieronder worden geschetst. 
Versnippering in de milieuregels 
Het eerste probleem heeft te maken met versnippering in de huidige milieuregels. Zoals 
aangegeven zijn in de huidige regelgeving de regels voor activiteiten met nadelige gevolgen voor 
het milieu opgesplitst in regels voor: 
 activiteiten die gekoppeld zijn aan het inrichtingenbegrip (inrichtingsgebonden activiteiten) 
 andere milieubelastende activiteiten die niet aan het inrichtingenbegrip zijn gebonden, maar 
die ook gevolgen voor het milieu kunnen hebben, die tot inzet van rijksregelgeving noodzaken.  
Dit geldt zowel op wetsniveau als op het niveau van de uitvoeringsregelgeving. De huidige wetten 
bevatten verschillende grondslagen voor regels over milieubelastende activiteiten. Deze zijn 
127
