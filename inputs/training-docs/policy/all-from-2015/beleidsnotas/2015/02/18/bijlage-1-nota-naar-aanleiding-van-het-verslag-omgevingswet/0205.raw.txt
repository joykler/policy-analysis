bekendgemaakt. Eerdere inwerkingtreding is niet mogelijk, ook niet van afzonderlijke onderdelen. 
Overigens zouden elkaar opvolgende wijzigingen ook voor onduidelijkheid zorgen bij de 
uitvoeringspraktijk.  
10.2 Reikwijdte van het wetsvoorstel 
Er zijn diverse vragen over de reikwijdte van de Omgevingswet, de uitbouw daarvan en de 
verhouding tot bestaande of toekomstige wetgeving.  
De keuze voor de wetten die in de Omgevingswet geïntegreerd worden, is primair gebaseerd op de 
wens om besluitvorming en inhoudelijke regelgeving over plaatsgebonden activiteiten en projecten 
in één samenhangend wettelijk stelsel onder te brengen. De leden van de fractie van de SP vragen 
in dit verband naar het begrip ‘plaatsgebonden activiteiten’ (1.67). Daarmee wordt gedoeld op 
activiteiten die zich afspelen binnen een gebied of op een vaste plaats, zoals het kappen van een 
boom, bouwen van een huis of in gebruik hebben van een installatie. Dat begrip staat tegenover 
activiteiten waarbij de plaats er niet toe doet, zoals het invoeren, uitvoeren, verhandelen of 
vervoeren van producten of afvalstoffen.  
De verbrokkeling van de regelgeving over plaatsgebonden activiteiten vormt een belangrijke 
aanleiding voor het wetsvoorstel. Die regelgeving is bewerkelijk voor initiatiefnemers en bevoegde 
instanties en leidt tot suboptimale keuzes. De regering is daarom bij de afbakening van de eerste 
module van het wetsvoorstel uitgegaan van de regelgeving over plaatsgebonden activiteiten. De 
regering heeft de ambitie de Omgevingswet in de toekomst verder uit te bouwen met andere 
onderdelen van het omgevingsrecht, zoals bepaalde regelingen over niet-plaatsgebonden 
activiteiten en wetgeving die alleen betrekking heeft op uitwisseling van informatie. Hierop is 
ingegaan in paragraaf 7.4 van de memorie van toelichting (‘Doorkijk naar verdere integratie van 
wetten in de Omgevingswet’). Bij de uitbouw ligt overigens de prioriteit bij onderwerpen zoals 
geluid, bodem en natuur die niet mee konden lopen in dit wetsvoorstel in verband met lopende 
beleidsinhoudelijke vernieuwingen. Hiervoor worden, al in de eerste module van de 
stelselherziening, afzonderlijke aanvullingswetsvoorstellen opgesteld. De regering zet er op in dat 
deze aanvullingswetsvoorstellen tegelijk in werking treden met de Omgevingswet. Regelgeving die 
betrekking heeft op niet-plaatsgebonden activiteiten komt op een later moment aan bod.  
10.2.1 Verhouding tot bestaande wetgeving 
De leden van de fracties van de SP (1.65, 8.3) en D66 (8.9) verzoeken om verduidelijking welke 
(delen van) bestaande wetten opgaan in de Omgevingswet. Zij ontvangen graag een 
transponeringstabel. Naar aanleiding van deze verzoeken zijn in bijlage 1 overzichten opgenomen 
van bestaande wetten die opgaan in de Omgevingswet. Per wet wordt inzichtelijk welke onderdelen 
opgaan in het voorliggende voorstel voor de Omgevingswet. In de invoeringsregelgeving wordt 
duidelijk hoe de precieze inbouw zal plaatsvinden en hoe zal worden omgegaan met de resterende 
onderdelen van de bestaande wetten. De Invoeringswet Omgevingswet is een zelfstandig 
wetsvoorstel dat ook de volledige parlementaire procedure zal doorlopen. Bij gelegenheid van die 
behandeling kan per te wijzigen wet een gedetailleerder overzicht worden gegeven en kan 
daarover een meer diepgaande gedachtewisseling plaatsvinden. 
Specifieke wetten 
De leden van de SP-fractie willen ook graag een verduidelijking of en in hoeverre de Gaswet, de 
Elektriciteitswet 1998, de Monumentenwet 1988, de Waterstaatswet 1900, de Woningwet, de 
Wegenwet, de Wet kabelbaaninstallaties, de Wet voorkoming verontreiniging door schepen, de 
Mijnbouwwet, de Wrakkenwet en de Zwemwaterwet (Wet hygiëne en veiligheid badinrichtingen en 
zwemgelegenheden) opgaan in de Omgevingswet. Als sprake is van gedeeltelijke opneming willen 
zij weten welk gedeelte dat betreft en wat er dan gebeurt met de gedeelten van die wetten die niet 
overgaan (8.3, 8.4). De leden van de fracties van de SP en de SGP hebben verder de vraag 
205 
 
