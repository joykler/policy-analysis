overheidsinvesteringen en afspraken met organisaties, zoals prestatieafspraken met 
woningcorporaties over de energieprestatie van de bestaande voorraad. Deze beleidsinstrumenten 
worden in de omgevingsvisie met elkaar in verband gebracht. Waar een bestuursorgaan dat nodig 
acht, of de wet daartoe verplicht, stelt het een programma op voor de uitwerking van het te voeren 
beleid. Deze omgevingsvisies en programma’s zijn zelfbindend voor de bestuursorganen die deze 
opgesteld hebben. 
De doelen van de wet vormen ook het kader voor de bestuurlijke belangenafweging over 
veelomvattende besluiten, zoals nationale en decentrale regelgeving en projectbesluiten. Bij die 
afweging is overigens ook het vastgelegde beleid van groot belang, zeker waar het een aspect als 
duurzame ontwikkeling betreft, omdat dit vaak het schaalniveau en de tijdschaal van een 
individueel besluit overstijgt. ‘Duurzame ontwikkeling’ werkt langs deze weg ook door in de 
uitvoeringsregelgeving en decentrale regelgeving, zowel de instructieregels die bepalen hoe 
bestuursorganen hun taken en bevoegdheden uitoefenen als de algemene regels die direct burgers 
en bedrijven binden. 
In het wetsvoorstel is wel een beperking aangebracht om te voorkomen dat bij de bestuurlijke 
belangenafweging over eenvoudige besluiten ook het hele spectrum van doelen aan de orde komt. 
Op grond van artikel 2.1, derde lid, kan de belangenafweging worden begrensd tot specifieke 
belangen. Zo geeft het wetsvoorstel voor vergunningen per activiteit aan met het oog op welk 
specifiek belang het verlenen of weigeren dient gebeuren. Een specifieker toetsingskader draagt bij 
aan de rechtszekerheid voor de aanvrager en derden, en aan de beperking van de bestuurslasten 
voor het bevoegd gezag (zie ook paragraaf 8.7.4). 
De regering is dan ook van mening dat duurzame ontwikkeling goed geborgd is in het wetsvoorstel 
door de centrale positie die het begrip heeft. Uiteindelijk zijn de stappen op de weg naar duurzame 
ontwikkeling een politieke keuze, steeds balancerend tussen het benutten de fysieke leefomgeving 
voor maatschappelijke functies en het beschermen van de fysieke leefomgeving voor de huidige en 
toekomstige generaties. De stelselherziening moet er aan bijdragen dat in voorkomende gevallen 
een optimum wordt gevonden en dat alle belangen worden gewogen, en niet alleen de 
economische. De meningsverschillen die hierover kunnen bestaan worden niet weggenomen door 
een wettelijke doelstelling. Wel biedt de doelstelling een gemeenschappelijk referentiepunt, dat ook 
kan helpen om die verschillen te overbruggen. Het wetsvoorstel draagt dan ook bij aan de transitie 
naar een duurzame samenleving omdat het richting geeft en daarbinnen ruimte biedt aan politieke 
keuzes. De in paragraaf 2.3 van deze nota beschreven paradigmawisseling is daar ook op gericht.  
Klimaatadaptatie en het wetsvoorstel 
De leden van de PvdD-fractie stellen (2.29b, 2.30) in dit verband dat de adaptatie aan 
klimaatverandering geen expliciete plek heeft gekregen in deze wet. Deze observatie is naar de 
letter juist. Toch is de regering van mening dat de Omgevingswet de noodzakelijke adaptatie aan 
klimaatverandering goed faciliteert. In de eerste plaats vraagt deze opgave substantiële 
investeringen in het watersysteem. Dit wetsvoorstel biedt ook voor waterbeheerders het 
projectbesluit, dat een krachtig instrument vormt voor de integrale besluitvorming over projecten 
voor aanpassing van het watersysteem. Onder het huidige recht zijn voor dat soort projecten nog 
vaak drie besluiten van verschillende bestuursorganen nodig, waardoor de besluitvorming 
gefragmenteerd kan verlopen (een projectplan op grond van de Waterwet door de waterbeheerder, 
een wijziging van het bestemmingsplan door de raad van de betrokken gemeente en een 
omgevingsvergunning van meestal het college van burgemeester en wethouders). Verder vraagt de 
adaptatie aan klimaatverandering een klimaatbestendige en waterrobuuste inrichting van stedelijk 
gebied. Om de overstromingsrisico’s beter te laten meewegen bij voorgenomen ruimtelijke 
ontwikkelingen ontwikkelt het Deltaprogramma Nieuwbouw en Herstructurering een 
afwegingskader waterrobuust inrichten. Dit afwegingskader faciliteert een serieuze afweging van 
waterveiligheidsaspecten bij locatiekeuzen, vergunningverlening en investeringsbesluiten. Hierbij 
geldt het motto ‘samen als het kan, juridisch als het moet’. Volgens de huidige inzichten zijn de 
bestaande wettelijke instrumenten, waaronder de watertoets (zie paragraaf 3.9.2), voldoende om 
deze beleidsdoelstellingen te realiseren. Om deze reden is niet gekozen voor een wettelijke
