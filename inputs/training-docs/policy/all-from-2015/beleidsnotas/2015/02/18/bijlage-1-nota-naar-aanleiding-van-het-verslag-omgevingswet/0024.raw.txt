in de eerste plaats bij de gemeenten en, waar het gaat om het waterbeheer, bij de waterschappen. 
Gemeenten hebben veel ruimte om te doen wat nodig is voor de kwaliteit van de fysieke 
leefomgeving. Ook het Rijk en de provincies hebben een rol in de zorg voor de fysieke 
leefomgeving. Leidend voor het bepalen van die rol is het subsidiariteitsbeginsel, dat is vastgelegd 
in artikel 2.3. Op grond van dit beginsel is allereerst de toedeling van taken en bevoegdheden in 
het wetsvoorstel bepaald. Omdat niet op voorhand voor alle gevallen is vast te stellen welk 
bestuursorgaan verantwoordelijk moet zijn, biedt het wetsvoorstel ook zelfstandige beleidsruimte 
aan het Rijk en de provincies om te bepalen welke belangen behartiging door hen vereisen. Dat 
betekent dat het Rijk en de provincies een actief sturende en coördinerende rol hebben bij de 
overheidszorg voor de fysieke leefomgeving. Veel opgaven kunnen immers alleen worden opgelost 
met een integrale aanpak op meerdere niveaus. 
Dat is niet wezenlijk anders dan nu. Toepassing van het subsidiariteitsbeginsel veroorzaakt binnen 
het omgevingsrecht dan ook geen revolutie in de bestuurlijke taakverdeling. Waar de 
verantwoordelijkheid niet bij de gemeenten of waterschappen ligt, geeft het wetsvoorstel aan dat 
een ander bestuursorgaan een rol heeft of kan nemen. Zo gaat het Rijk bijvoorbeeld over de 
rijkswateren en de luchthavens van nationale betekenis. De provincie is bijvoorbeeld primair belast 
met de bescherming van grondwater waaruit drinkwater wordt geproduceerd. Soms volgt de rol 
van Rijk of provincie ook uit een ander wettelijk stelsel: bijvoorbeeld de taken van het Rijk op 
grond van de Spoorwegwet impliceren ook een rol van het Rijk bij een besluit over de aanleg of de 
wijziging van een hoofdspoorweg. Een ‘tenzij’ is verder aan de orde als het Rijk of een provincie 
een gelijk beschermingsniveau willen bieden aan in beginsel elke burger op het grondgebied of 
gelijke regels willen geven voor in beginsel elk bedrijf op het grondgebied (dit laatste wordt vaak 
‘gelijk speelveld’ genoemd). In dit verband geeft het wetsvoorstel voor sommige onderwerpen aan 
dat het Rijk of de provincies daarover regels moeten stellen. Voorbeelden hiervan zijn de opdracht 
aan het Rijk om instructieregels te geven over externe veiligheid en de opdrachten om algemene 
regels te stellen over bouwactiviteiten en milieubelastende activiteiten. Naast die taken die 
expliciet uit het wetsvoorstel of andere wettelijke stelsels voortvloeien, hebben het Rijk en de 
provincies ook een zelfstandige beleidsruimte gekregen om te bepalen welke belangen binnen de 
algemene overheidszorg voor de fysieke leefomgeving zich het best lenen voor behartiging door 
het Rijk of de provincie. Het in artikel 2.3 vervatte subsidiariteitsbeginsel is leidend bij die keuze. 
In paragraaf 7.1.1 van deze nota wordt hier nader op ingegaan. 
2.4.2 Sturingsmodel 
Een goede balans 
De zorg voor de fysieke leefomgeving vraagt om een samenhangende benadering van die 
leefomgeving. Die benadering is in de komende decennia nodig om de ontwikkeling en het beheer 
van de fysieke leefomgeving op goede wijze te laten plaatsvinden. In de omgevingsvisies van de 
bestuursorganen worden op strategisch niveau de doelstellingen voor de fysieke leefomgeving 
vastgelegd en aangegeven hoe deze worden bereikt. Het gaat daarbij niet alleen om wat de 
overheid gaat doen of toelaten, maar ook om de vraag hoe particuliere initiatieven kunnen 
bijdragen aan die doelstellingen. In de omgevingsvisie wordt de balans gemaakt tussen de 
belangen die het wetsvoorstel centraal stelt: de veiligheid, gezondheid en omgevingskwaliteit aan 
de ene kant en het doelmatig beheren, gebruiken en ontwikkelen van de fysieke leefomgeving aan 
de andere kant. Het wetsvoorstel bevat een opdracht aan de overheid om die belangen te bezien in 
samenhang en in het licht van duurzame ontwikkeling. 
Waarborgen voor kwaliteit op maat 
Omgevingswaarden bieden de mogelijkheid om meetbare beleidsdoelstellingen voor de toestand 
van een onderdeel van de fysieke leefomgeving juridisch vast te leggen, zonder direct in te vullen 
met welke beleidsinstrumenten de doelstelling gerealiseerd moet worden. Vooral de Europese Unie 
maakt veel gebruik van meetbare beleidsdoelstellingen voor lucht en water en codificeert die onder 
andere in richtlijnen. Op nationaal niveau worden meetbare beleidsdoelstellingen gebruikt voor de
