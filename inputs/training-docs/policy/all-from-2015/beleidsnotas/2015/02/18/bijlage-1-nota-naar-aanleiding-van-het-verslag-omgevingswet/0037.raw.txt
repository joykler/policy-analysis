opdracht tot het geven van instructieregels op het punt van klimaatadaptatie. Tot slot bieden ook 
andere instrumenten van de Omgevingswet kansen. Zo is de samenhangende visievorming in de 
omgevingsvisie over water en andere beleidsonderwerpen van belang voor adaptatie aan 
klimaatverandering, dat op het raakvlak van beleidsterreinen ligt. Verder is het omgevingsplan niet 
(zoals het bestemmingsplan) beperkt tot ‘ruimtelijk relevante’ onderwerpen, zodat het 
gemakkelijker wordt om ook lokaal regels te stellen met het oog op adaptatie aan 
klimaatverandering. 
Innovatie en het wetsvoorstel 
De leden van de PvdD stellen verder dat duidelijke doelen leiden tot innovatieve oplossingen van 
partijen en dat de regering duidelijke doelen uit de wet schrapt (2.31). De regering ziet niet in dat 
zij duidelijke doelen uit de wetgeving schrapt of daartoe voorstellen doet. Wel worden sommige 
regels – voor het overgrote deel regels voor bestuursorganen – overgebracht van wet naar AMvB 
(hierover meer in hoofdstuk 5 van deze nota). Regels voor burgers en bedrijven bevinden zich nu 
al merendeels in AMvB’s. Inderdaad is het milieubeleid soms gebaat bij scherpe doelen voor de 
middellange termijn om bijvoorbeeld bedrijfssectoren aan te zetten tot innovatie. Tegelijkertijd is 
te zien dat regelgeving soms onvoldoende ruimte biedt voor innovatie. Regels die bedoeld zijn ter 
bescherming van één belang op het gebied van de fysieke leefomgeving staan soms in de weg aan 
innovatie die wel bijdraagt aan duurzame ontwikkeling. In het huidige stelsel wordt dat soms 
opgelost door het aanwijzen van innovatieve experimenten in paragraaf 3 van het Besluit 
uitvoering Crisis- en herstelwet. Flexibiliteit in de regelgeving voor bedrijven of afwegingsruimte 
voor het bevoegd gezag bijdragen aan de ontwikkeling van innovatieve technieken. Op een later 
moment kan de landelijke regelgeving worden aangepast aan de nieuwe technieken. 
3.4 Beginselen 
3.4.1 Codificeren van beginselen 
De leden van de PvdA-fractie stellen dat beginselen die zijn neergelegd in de geïntegreerde wetten 
niet terugkomen in het wetsvoorstel (2.3). Dit berust vermoedelijk op een misverstand. 
Beginselen zijn in het huidige Nederlandse omgevingsrecht slechts beperkt wettelijk verankerd. 
Wettelijke regels zijn vaak gebaseerd op de beginselen, maar de beginselen zelf zijn zelden 
opgenomen in wetgeving. In het wetsvoorstel zijn niet minder beginselen opgenomen dan in de 
wetten die opgaan in de Omgevingswet, zoals de Wet milieubeheer. In paragraaf 3.4.2 is 
aangegeven welke beginselen zichtbaar zijn in het wetsvoorstel.  
Zoals beschreven in het nader rapport (blz. 67-68) werken beginselen op twee wijzen door in 
regelgeving. Beginselen werken vooral door in de beleidsvorming en de inrichting van het 
wettelijke stelsel. In beleidsdocumenten en toelichtingen op regelgeving vormen de beginselen een 
vast element van de motivering. Minder vaak werken ze door langs juridische weg. Soms wordt in 
richtlijnen, verdragen of nationale regelgeving expliciet bepaald dat een specifiek beginsel bij de 
uitvoering van specifieke taken of bevoegdheden betrokken moet worden. Daarmee ontstaat een 
extra rechtsregel die gevolgen heeft voor de afwegingen van wetgever, bestuur en rechter. Zoals 
beschreven in de memorie van toelichting (blz. 37-38) zijn beginselen in het wetsvoorstel zichtbaar 
gemaakt als EU-richtlijnen of verdragen bepalen dat een beginsel langs juridische weg doorwerkt.  
De genoemde leden en ook die van de fracties van D66 (5.86) en de ChristenUnie (3.26a) vragen 
de regering om te onderbouwen waarom zij niet meer beginselen in het wetsvoorstel heeft 
opgenomen. De leden van de D66-fractie vinden verder dat het wetsvoorstel weinig houvast biedt 
bij het maken van concrete keuzes en dat dit druk geeft op de voorspelbaarheid en de zekerheid 
(5.88). Ze hebben ook vragen over de stellingname van de regering dat beginselen niet 
opgenomen dienen te worden, terwijl ze impliciet buiten de wet wel als leidraad worden gebruikt 
voor het maken van afwegingen (5.89).  
Voorop staat dat de regering de beginselen van het EU-milieubeleid en de andere genoemde 
beginselen beschouwt als belangrijke richtsnoeren voor het bestuurlijk handelen. Dat geldt zowel 
37 
 
