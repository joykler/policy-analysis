Voorbeeld 
De gemeente stelt een omgevingsplan op voor de Binckhorst (zie casusbeschrijving in paragraaf 8.1). De 
gemeente merkt daarbij dat de MER (die onderdeel is van het omgevingseffectrapport) en 
uitnodigingsplanologie goed samen gaan. Het omgevingseffectrapport (OER) wordt gebruikt voor het 
vormgeven van het omgevingsplan. Op die manier wordt het MER gebruikt als sturend instrument in plaats van 
als toetsend instrument (nadat het stedenbouwkundig plan al is bedacht). Het OER en het daarin opgenomen 
mengpaneel helpt de gemeente om via het omgevingsplan (per deelgebied) te sturen op de gewenste kwaliteit 
van de fysieke leefomgeving. De gemeente kiest er daarbij voor om de effectrapportage te betrekken op de 
volledige reikwijdte van het begrip fysieke leefomgeving, zodat die mogelijkheden over de volledige reikwijdte 
kunnen worden benut. De omgevingseffectrapportage hoeft overigens geen dik rapport te worden. Er zijn 
voldoende mogelijkheden om de onderzoekslasten te beperken (zie ook paragraaf 9.3).  
Het OER vormt de toelichting van het omgevingsplan. Zo wordt overlap tussen de toelichting en de MER 
voorkomen. 
Naar aanleiding van de vraag van de leden van de fractie van de ChristenUnie over de relatie met 
artikel 16.5 over de houdbaarheid van gegevens (14.78, 14.83) merkt de regering op dat uit 
artikel 16.49, tweede lid, van het wetsvoorstel voldoende duidelijk blijkt dat de regeling over de 
houdbaarheid van onderzoeksgegevens niet van toepassing is als het gaat om de vraag of het MER 
redelijkerwijs aan het besluit ten grondslag kan worden gelegd. Zoals ook in de toelichting op 
artikel 16.49 is aangegeven, houdt dit in dat gegevens voldoende actueel moeten zijn, ook als deze 
gegevens minder dan twee jaar ook zijn. Ook kan ook een ouder MER aan het besluit ten grondslag 
worden gelegd, mits de gegevens voldoende actueel zijn.  
9.1.7 Mer-evaluatie 
Mer-evaluatie vindt plaats op planniveau 
Door de leden van de fracties van de PvdA, D66 en de ChristenUnie zijn vragen gesteld over 
evaluatie van de mer (5.34, 5.75b, 5.145). De leden van de fractie van de ChristenUnie (5.146, 
5.147) vragen zich daarnaast af of er door het schrappen van mer-evaluatie op projectniveau en 
van de oplevertoets op projectniveau nog voldoende garantie is dat de doelen voor de fysieke 
leefomgeving worden gehaald. De leden van de fracties van de PvdA en de ChristenUnie vragen 
zich daarbij af er met gebiedsgerichte monitoring nog wel voldoende zicht is op de gevolgen van 
een project en hoe kan worden vastgesteld of winst in kwaliteit van de fysieke leefomgeving is 
geboekt als gevolg van een plan of project en hoe de regering die wil meten en rapporteren (2.5, 
5.144). In reactie daarop merkt de regering het volgende op.  
De beoordeling van de werkelijk opgetreden effecten door middel van evaluatie draagt bij aan het 
bijsturen van activiteiten of van beleid. Daar waar sprake is van een plan-mer-plicht, wordt de 
evaluatie – en waar nodig de bijsturing van effecten – gekoppeld aan de tenuitvoerlegging van 
plannen of programma’s. Deze regeling zal aansluiten bij de beleidscyclus waarbij monitoring van 
de staat of kwaliteit van de fysieke leefomgeving en de bijsturing bij dreigende overschrijdingen 
van omgevingswaarden een belangrijk onderdeel is. Op deze wijze is het behalen van de doelen 
voor de fysieke leefomgeving geborgd.  
Effecten van mer-plichtige projecten 
De regering deelt het standpunt van de ChristenUnie-fractie dat het ook voor specifieke aspecten 
van concrete mer-plichtige projecten van belang is om na te gaan wat daarvan de gevolgen voor 
de fysieke leefomgeving zijn (5.146). Belangrijk is dat door overheden regels worden gesteld aan 
initiatieven, zoals algemene regels door het Rijk, provincies, gemeenten en waterschappen, en 
door voorschriften te verbinden aan de omgevingsvergunning. Hierdoor wordt geborgd dat een 
concreet initiatief voldoet aan de daaraan gestelde regels, met het oog op het beperken of 
voorkomen van nadelige gevolgen voor de leefomgeving. 
Verder kan het soms nodig zijn om de gevolgen van een activiteit te monitoren zodat maatregelen 
kunnen worden genomen als deze gevolgen ongunstiger zijn dan was voorzien. Het wetsvoorstel 
voorziet daarvoor in artikel 16.86, tweede lid, onder g, in een grondslag om bij AMvB het bevoegd 
gezag of de initiatiefnemer verplichtingen op te leggen om voor een mer-plichtig project voor 
190
