Deze mogelijkheid om bij de instructieregel te bepalen dat bij omgevingsverordening afwijkende of 
nadere instructieregels kunnen worden gesteld is de figuur van de ‘getrapte normstelling’ of 
‘getrapte instructieregels’ zoals de Wet ruimtelijke ordening die ook kent.  
Een voorbeeld van ‘nadere instructieregels’ is te vinden in titel 2.13 van het Barro over de erfgoederen van 
uitzonderlijke universele waarde. Het Rijk wijst in het Barro met instructieregels de erfgoederen aan en geeft op 
hoofdlijnen de kernkwaliteiten van die erfgoederen aan. Ook draagt het Rijk de provincies bij instructieregel op 
om bij provinciale instructieregel de kernkwaliteiten uit te werken en te objectiveren en in het belang van de 
instandhouding en versterking van die kernkwaliteiten instructieregels te stellen over de inhoud of toelichting 
van gemeentelijke bestemmingsplannen. Vervolgens wordt bij instructieregel aan de provincie nog meegegeven 
dat die provinciale instructieregels over het gemeentelijk bestemmingsplan moeten bewerkstellingen dat de 
kernkwaliteiten van de erfgoederen niet worden aangetast.  
Ook dergelijke getrapte instructieregels worden, in overeenstemming met de wens van de leden 
van de ChristenUnie-fractie (14.31), altijd ingekaderd. De inkadering van de ‘getrapte’ 
instructieregels vindt altijd plaats via de inhoud van de rijksinstructieregels zelf. Een begrenzing 
dat die ‘getrapte’ instructieregels ten dienste moeten zijn van behoud of verbetering van de 
kwaliteit van de fysieke leefomgeving is daarbij te onbepaald. De ‘getrapte’ instructieregels van de 
provincie worden daarom altijd begrensd vanuit het specifieke doel en belang dat met de 
desbetreffende rijksinstructieregels wordt gediend. In het geval van het gegeven voorbeeld ‘de 
bescherming van de kernkwaliteiten van de erfgoederen’.  
Een voorbeeld van ‘afwijkende instructieregels’ van de provincie is de mogelijkheid die artikel 2.3.6 van het 
Barro aan de provincie Fryslân biedt om in afwijking van het in artikel 2.3.5 van het Barro opgenomen 
bouwverbod in het kustfundament voor de Friese Waddeneilanden een beperkte uitbreidingsmogelijkheid van 
de bebouwing toe te staan. Ook hierbij wordt met de instructieregel aangegeven binnen welke kaders de 
provincie dit mag doen: er mogen geen belemmeringen ontstaan voor de instandhouding en versterking van 
het zandige deel van het kustfundament en het onderhoud, de veiligheid en mogelijkheden voor versterking 
van de primaire waterkering. Ook moet voldaan blijven worden aan de regels ter bescherming van de 
Waddenzee en het Waddengebied uit titel 2.5 van het Barro. 
Ook bij dit voorbeeld over het kustfundament zijn de ‘getrapte’ instructieregels van de provincie 
begrensd vanuit het doel en belang dat met deze rijksinstructieregels wordt gediend. De provincie 
krijgt specifiek voor de Waddeneilanden enige afwegingsruimte omdat onverkorte toepassing van 
het landelijke beleid onevenredige effecten zou hebben voor de ruimtelijke 
ontwikkelingsmogelijkheden op die eilanden. Een extra wettelijke inkadering, bovenop de 
inkadering die al plaats vindt in de instructieregel zelf, van de bevoegdheid van het Rijk tot het 
stellen van ‘getrapte’ instructieregels via de provinciale omgevingsverordening door te bepalen dat 
de afwijkende provinciale regels alleen ten dienste kunnen zijn van behoud of verbetering van de 
kwaliteit van de fysieke leefomgeving, zoals de leden van de ChristenUnie- fractie voorstellen, zou 
een al specifiek ingekaderde afwijkingsmogelijkheid als deze onmogelijk maken. Dit is daarom naar 
het oordeel van de regering niet wenselijk. Ook is de regering van oordeel dat het door het 
specifiek begrenzen van de afwegingsruimte aan de provincie beter wordt voorzien in een goede 
balans tussen de geboden bestuurlijke afwegingsruimte en de gewenste rechtszekerheid dan bij de 
door de leden voorgestelde meer algemene begrenzing. 
Bijsturen door volksvertegenwoordigers 
Mede gelet op de steeds grotere flexibiliteit in bestemmingsplannen pleiten de leden van de PvdA-
fractie er voor dat gekozen vertegenwoordigers van de burgers, te weten de Tweede Kamer, 
provinciale staten of de gemeenteraad, de mogelijkheid hebben om bij concrete projecten bij te 
sturen (3.10). In antwoord op de vraag moeten de periode van totstandkoming van de regels, en 
de periode dat de regels al gelden en onherroepelijk zijn worden onderscheiden. In de periode van 
totstandkoming van de regels hebben de gekozen vertegenwoordigers verschillende mogelijkheden 
om in zijn algemeenheid of voor specifieke locaties bij te sturen, deels – zoals bij het 
omgevingsplan – stellen ze zelf de regels vast. De vraag heeft echter betrekking op de tweede 
situatie, waarin de regels – in de vraag de regels van het bestemmingsplan – al onherroepelijk zijn. 
Daarbij kan het zowel gaan om situaties waarbij voor activiteiten uitsluitend algemene regels 
gelden, maar ook om situaties waarin sprake is van een vergunningplicht. Ook dan biedt het
