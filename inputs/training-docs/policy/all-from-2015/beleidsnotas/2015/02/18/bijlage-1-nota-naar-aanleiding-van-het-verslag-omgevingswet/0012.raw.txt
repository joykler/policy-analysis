In paragraaf 2.4 van deze nota zijn de hoofdlijnen van het stelsel en de verschillende 
sturingsmogelijkheden kort toegelicht. De regering wil hiermee, voordat de vragen over specifieke 
onderdelen beantwoord worden, op hoofdlijnen inzicht bieden in de werking van de verschillende 
instrumenten en bepalingen elk een bijdrage leveren aan de doelstellingen van het wetsvoorstel.  
Met deze opzet is niet de volgorde van het verslag aangehouden. Om te voorkomen dat onduidelijk 
is waar een vraag is beantwoord, is in bijlage 4 een tabel opgenomen waarin voor alle vragen is 
aangegeven in welke paragraaf van het verslag het antwoord is te vinden en zijn in het verslag 
tussen haakjes de nummers van de vragen vermeld.  
Er is gevraagd naar een overzicht van de bestaande wetten die opgaan in de Omgevingswet. In 
bijlage 1 wordt per wet wordt inzichtelijk gemaakt welke onderdelen zullen opgaan in het 
voorliggende voorstel voor de Omgevingswet. 
Brief over de uitvoeringsregelgeving 
Veel vragen in het verslag gaan over de uitvoeringsregelgeving. Uw Kamer vraagt daar meer 
inzicht in. De regering geeft graag gehoor aan die oproep door tegelijkertijd met deze nota de 
kabinetsbrief Contouren uitvoeringsregelgeving met beleidskeuzes over die uitvoeringsregelgeving 
aan uw Kamer aan te bieden. In deze brief wordt de inhoud geschetst van de vier AMvB’s die 
voorzien zijn. De voorgestelde beleidskeuzes worden daar toegelicht. De brief raakt daarmee in 
veel gevallen de vragen die in het verslag gesteld zijn. Alle vragen die in het verslag gesteld zijn, 
ook die over de AMvB’s, komen in deze nota aan de orde. Daar waar mogelijk wordt in deze nota al 
concreet aangegeven in welke AMvB een onderwerp geregeld zal worden. Het betreft: 
a. het Omgevingsbesluit; 
b. het Besluit kwaliteit leefomgeving; 
c. het Besluit activiteiten leefomgeving; 
d. het Besluit bouwwerken leefomgeving.  
Waar nodig zal voor een uitgebreidere toelichting verwezen worden naar de brief. 
1.3 Nota van wijziging 
Deze nota naar aanleiding van het verslag gaat vergezeld van een nota van wijziging. Deze bevat 
een aantal beperkte wijzigingen, het merendeel naar aanleiding van de vragen die uw Kamer heeft 
gesteld. Ook wordt van de gelegenheid gebruik gemaakt om een aantal technische verbeteringen 
in het wetsvoorstel door te voeren.  
1.4 Samenvatting hoofdpunten 
Sturing op de kwaliteit van de fysieke leefomgeving 
Diverse fracties hebben vragen gesteld over de waarborgen voor de kwaliteit van de fysieke 
leefomgeving binnen het nieuwe stelsel. Deze vragen gaan onder meer over de werking en inhoud 
van omgevingswaarden en instructieregels, de verankering van beginselen, het doel van het 
wetsvoorstel en de normering via algemene regels en vergunningen. Daarnaast zijn vragen gesteld 
over de borging van verschillende onderwerpen en belangen, zoals gezondheid en waterveiligheid. 
Ook zijn vragen gesteld over de relatie tussen de nieuwe regels en duurzame ontwikkeling.  
In deze nota wordt beschreven hoe het stelsel als geheel, met de daaraan ten grondslag liggende 
beleidscyclus, de continue zorg voor de kwaliteit van de fysieke leefomgeving centraal stelt. Het 
biedt de instrumenten, taakopdrachten, bevoegdheden en verplichtingen om te zorgen dat de 
doelen van de wet voor de kwaliteit van de fysieke leefomgeving worden gerealiseerd. Het bevat 
bijvoorbeeld verplichtingen tot het stellen van omgevingswaarden of algemene regels over 
concrete onderdelen van de fysieke leefomgeving of activiteiten. Daarbij gaat het wetsvoorstel uit 
van een samenhangende aanpak die ervoor zorgt dat alle relevante belangen (ruimte, water, 
infrastructuur, milieu, natuur en wonen) van begin af aan worden meegenomen in het beleids- en 
12 
 
