Het kan verstandig zijn om – zoals de leden van de ChristenUnie-fractie suggereren – alternatieven 
beschikbaar te hebben. In het wetsvoorstel wordt echter direct op het behalen van de 
omgevingswaarde of andere doelstelling gestuurd. Een programmatische aanpak moet daar altijd 
toe leiden. Als dat niet zo is – in het wetsvoorstel wordt dan gesproken van een programmatische 
aanpak die niet langer als basis kan dienen voor de toelating van activiteiten – dan moet een 
programmatische aanpak worden gewijzigd zodat wel aan de omgevingswaarde of andere 
doelstelling wordt voldaan (artikel 3.18). Naar het oordeel van de regering is daarmee geborgd dat 
een programmatische aanpak zich altijd richt op het behalen van de te realiseren kwaliteit van de 
fysieke leefomgeving, vastgelegd in een omgevingswaarde of andere doelstelling.  
De veronderstelling van de leden van de fractie van de PvdD dat het niet mogelijk is om extra 
eisen te stellen wanneer de omgevingswaarden niet gehaald worden is dan ook onjuist (6.26). Die 
mogelijkheid is er wel, er is zelfs een plicht om in dergelijke gevallen de programmatische aanpak 
te wijzigen zodat de desbetreffende omgevingswaarde of andere doelstelling wel wordt behaald.  
De leden van de fractie van de ChristenUnie zijn verder geïnteresseerd in de mogelijkheden om 
actoren te stimuleren om de voor de kwaliteit van de fysieke leefomgeving beste keuzes te maken 
(5.127). De belangrijkste stimulans gaat uit van de omgevingswaarde of andere doelstelling zelf 
en de mate waarin deze doorwerken in instructieregels. Activiteiten van actoren – bijvoorbeeld 
bedrijven – kunnen door het bevoegde gezag immers niet worden toegestaan als deze aan het 
realiseren daarvan in de weg staan. Daardoor zullen niet alleen bestuursorganen, maar ook 
bedrijven en burgers gestimuleerd worden na te denken over de manier waarop wel aan een 
omgevingswaarde of andere doelstelling kan worden voldaan.  
Als in artikel 3.16 wordt gesproken over ‘verwachte ontwikkelingen’, dan worden daar allerhande 
ontwikkelingen mee bedoeld die van invloed zijn op de desbetreffende omgevingswaarde, 
bijvoorbeeld de ontwikkeling van het achtergrondniveau van stikstof afkomstig van diffuse 
bronnen. Om een goede programmatische aanpak te kunnen maken, moeten ook dergelijke 
ontwikkelingen in beeld zijn. In artikel 3.16 wordt overigens ook om andere gegevens gevraagd, 
bijvoorbeeld over (verwachte) activiteiten. Het is immers voor het slagen van de programmatische 
aanpak noodzakelijk dat die programmatische aanpak is vormgegeven met zoveel mogelijk kennis 
van alle relevante factoren. 
Rechtsbescherming 
De leden van de fractie van de ChristenUnie begrijpen de ratio achter de programmatische aanpak, 
maar hebben vragen over de rechtsbescherming bij en de juridische houdbaarheid van deze 
aanpak en over de garanties voor het behalen van de doelen (5.125). In reactie op hetgeen de 
leden van de ChristenUnie-fractie opmerken, bepaalt de omgevingswaarde zelf en niet het 
programma met programmatische aanpak in hoeverre de ruimte voor flexibiliteit en de tijd voor 
het bereiken van die waarde. Soms is deze ruimte Europees bepaald, bijvoorbeeld in EU-richtlijnen. 
Vaak zal de omgevingswaarde of de andere doelstelling waarvoor het programma wordt 
vastgesteld echter in een AMvB, omgevingsverordening (provincies) of omgevingsplan 
(gemeenten) worden vormgegeven door het desbetreffende bestuursorgaan zelf. Deze leden 
stellen ook dat bij een programmatische aanpak toetsing van concrete besluiten alleen mogelijk is 
via het programma. Dat is echter afhankelijk van de situatie. Per programma met 
programmatische aanpak zal bij de vormgeving van het beoordelingskader worden bepaald of 
naast beoordeling via het programma ook nog andere vormen van toetsing mogelijk zijn. Zo kan in 
de huidige Wet milieubeheer bij bijvoorbeeld een besluit tot vaststelling van een bestemmingsplan 
zowel gekozen worden voor beoordeling via het Nationaal Samenwerkingsprogramma 
Luchtkwaliteit als voor reguliere toetsing. Wat betreft de vragen over rechtsbescherming wijst de 
regering erop, dat een ieder bij de totstandkoming van een programmatische aanpak zijn 
zienswijze naar voren kan brengen. De mogelijkheden voor belanghebbenden om beroep aan te 
tekenen tegen de vaststelling van een programma met een programmatische aanpak zijn 
afhankelijk van de vormgeving van het specifieke programma met een programmatische aanpak. 
Er kan in dit verband onderscheid worden gemaakt tussen programma’s met programmatische 
aanpak, waarbij voor het aspect waarop het programma ziet nog een afzonderlijk
