De bepalingen over het energiezuinig bouwen in het Bouwbesluit 2012 zullen net als nu worden 
opgenomen in de uitvoeringsregelgeving (het voorgenomen Besluit bouwwerkenleefomgeving). 
Doorzettingsmacht en rijkscoordinatieregeling 
De leden van de SP-fractie wijzen erop dat bij de doorzettingsmacht van het Rijk en de provincies 
bij hernieuwbare energie, het gebruik van het woord ‘algemeen belang’ in het geding is (4.95). 
Het Rijk kan projectbesluiten nemen als het nationaal belang of algemeen belang in het geding is. 
Bij de Crisis- en herstelwet en de Wet ruimtelijke ordening (Wro) is dit anders geformuleerd dan in 
de voorgenomen Omgevingswet. 
Het wetsvoorstel biedt mogelijkheden voor doorzettingsmacht, onder andere voor projecten voor 
hernieuwbare energie. Voor projecten met een publiek belang (een provinciaal- of nationaal belang 
als bedoeld in artikel 2.3 van het wetsvoorstel) kan daarvoor een projectbesluit worden gebruikt. 
Op grond van artikel 5.50 van het wetsvoorstel voorziet het projectbesluit in de wijziging van het 
omgevingsplan en waar gewenst ook in de benodigde omgevingsvergunningen zodat het project 
kan worden uitgevoerd. Verder is in artikel 5.51, derde en vierde lid, geregeld dat regels van 
gemeenten en waterschappen buiten toepassing kunnen worden gelaten als die de uitvoering van 
het projectbesluit onevenredig belemmeren. Als het een projectbesluit van het Rijk betreft, kunnen 
ook regels van de provincies buiten toepassing worden gelaten. Daarnaast voorziet het 
wetsvoorstel in toepassing van de coördinatieregeling zoals deze wordt opgenomen in afdeling 3.5 
Awb. Op grond van deze coördinatieregeling krijgt het coördinerend bestuursorgaan 
doorzettingsmacht ingeval bijvoorbeeld de gemeente geen medewerking geeft aan het verlenen 
van de omgevingsvergunning. Voor energieprojecten die op grond van de Elektriciteitswet 1998, de 
Gaswet en de Mijnbouwwet zijn aangemerkt als projecten van nationaal belang is van rechtswege 
de rijkscoördinatieregeling uit de Wro van toepassing verklaard. In deze wetten zal de nieuwe 
projectprocedure uit het wetsvoorstel en de nieuwe coördinatieregeling uit de Awb van toepassing 
worden verklaard. 
De leden van de ChristenUnie-fractie vragen of in de Invoeringswet Omgevingswet zal worden 
geregeld dat de rijkscoördinatieregeling zal worden voortgezet voor energieprojecten (14.57, 
13.1, 13.2). De rijkscoördinatieregeling is op dit moment geregeld in artikel 3.35 en 3.36 Wro. 
Deze regeling is op grond van de artikelen 9b en 20a van de Electriciteitswet 1998, 39b van de 
Gaswet en 141a van de Mijnbouwwet van toepassing op daarin genoemde energieprojecten. De 
Invoeringswet zal de Wro intrekken en in overgangsrecht voorzien. Het ‘oude’ recht zal van 
toepassing blijven op energieprojecten die in voorbereiding zijn ten tijde van de inwerkingtreding 
van de Omgevingswet. Dit betekent concreet dat de procedure wordt afgemaakt volgens de 
rijkscoördinatieregeling van de Wro. Op energieprojecten waarvan de voorbereiding na de 
inwerkingtreding van de Omgevingswet begint, zal de projectprocedure van de Omgevingswet van 
toepassing zijn.  
 
225
