De leden van de fractie van de SGP (5.199) stellen een vraag over de gevolgen voor agrarische 
bedrijven van de legesmogelijkheid voor de milieucomponent van beschikkingen. Deze 
legesmogelijkheid heeft geen gevolgen voor de meeste agrarische bedrijven. De milieubelastende 
activiteiten die deze bedrijven verrichten vallen veelal uitsluitend onder de werkingssfeer van 
algemene regels. De heffing van leges is hier dus niet van toepassing. Alleen voor de 
milieubelastende activiteiten van grote agrarische bedrijven zal wegens EU-regelgeving door het 
Rijk een vergunningplicht worden aangewezen, waardoor deze bedrijven te maken kunnen krijgen 
met extra leges. De voorgestelde vrijstelling van milieuleges voor kleine bedrijven is volgens de 
regering daarom overbodig. 
De leden van de fractie van de ChristenUnie vragen of de regering bereid is de Omgevingswet en 
de voorgestelde AMvB’s integraal door te rekenen op de financiële gevolgen (11.3). Dit zal 
inderdaad gebeuren. Net zoals het al genoemde onderzoek naar de financiële effecten van het 
wetsvoorstel zal ook voor de AMvB’s een onderzoek naar de financiële effecten worden uitgevoerd. 
Vanzelfsprekend wordt uw Kamer over de uitkomsten hiervan geïnformeerd.  
De leden van de fractie van D66 (6.4) en de 50PLUS/Klein-fractie (1.92) vragen of besparingen 
ook leiden tot bezuinigingen bij lokale overheden. Ook de leden van de fracties van de ChristenUnie 
(11.2) en de PvdD (15.8) spreken over bezuinigingen en vragen waar die zullen neerslaan. Zoals 
eerder in deze paragraaf beschreven is het nog te vroeg om de precieze baten te berekenen. De 
stelselherziening zal er naar verwachting wel toe leiden dat lokale overheden minder geld kwijt zijn 
aan het omgevingsrecht en dus financieel baat hebben bij de stelselherziening. Ook de Laan van de 
Leefomgeving kent een positieve kosten-batenanalyse. Naast de structurele baten zal de 
implementatie van het nieuwe stelsel ook eenmalig lasten met zich meebrengen voor het Rijk, 
gemeenten, provincies en waterschappen.  
De regering hecht aan goede afspraken over de verdeling van de baten en lasten. De financiering 
van de stelselherziening zal dan ook onderdeel zijn van het eerder genoemde bestuursakkoord (zie 
paragraaf 12.1 van deze nota). Hierin worden ook de baten en lasten van de digitale voorzieningen 
meegenomen.  
Sociaaleconomische effecten 
De leden van de fractie van de SP vragen (4.105) waar de stelling vandaan komt dat de 
Omgevingswet geen algemeen direct effect zal hebben op sociaaleconomische aspecten. Deze 
stelling blijkt onder andere uit het eerder genoemde onderzoek van SIRA. Er zijn alleen beperkte 
indirecte effecten. Zo kan op termijn de werkgelegenheid toenemen doordat sneller kan worden 
ingespeeld op economische ontwikkelingen, de lasten worden gereduceerd en de Omgevingswet de 
doorlooptijd van procedures verkort.  
Regeldruk 
De leden van de PVV-fractie vragen (5.65) of het terugdringen van de regeldruk alleen voor de 
ambtenarij winst oplevert. Deze leden menen dat de impulsen voor burgers en het bedrijfsleven 
achterblijven. Het antwoord van de regering is dat niet alleen overheden, maar vooral ook burgers, 
bedrijven en belangenorganisaties winst boeken bij de stelselherziening. De stelselherziening 
vergroot de inzichtelijkheid, de voorspelbaarheid en het gebruiksgemak van het omgevingsrecht en 
versnelt en verbetert de besluitvorming over projecten in de fysieke leefomgeving. Daar profiteren 
vooral burgers, het bedrijfsleven en ook overheden van. Een voorbeeld hiervan is de beoogde 
verschuiving van de uitgebreide naar de reguliere procedure voor een deel van de 
vergunningplichtige activiteiten. Hierdoor krijgen burgers en bedrijven niet in 26 weken maar in 8 
weken duidelijkheid over hun aanvraag om omgevingsvergunning (zie paragraaf 9.6.1 van deze 
nota). In het omgevingsplan worden alle regels samengevoegd die door de gemeente gesteld 
worden met het oog op de fysieke leefomgeving. Hierdoor hebben burgers en bedrijven, in plaats 
van met verschillende verordeningen en bestemmingsplannen, nog maar met één digitaal 
omgevingsplan te maken hebben. Een derde voorbeeld is de brede toepassing van 
gelijkwaardigheid. Hierbij staat niet de specifiek voorgeschreven maatregel voorop, maar de 
239
