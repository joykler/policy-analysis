waterschapsverordening) is toegestaan. Deze systematiek komt overeen met de huidige 
systematiek van de Wet milieubeheer en het Besluit milieueffectrapportage. Omdat een besluit 
voor de mer-(beoordelings)plichtige gevallen verplicht is voorgeschreven, is het niet nodig om 
daarnaast expliciet te bepalen dat mer-(beoordelings)plichtige projecten niet mogen worden 
uitgevoerd onder algemene regels.  
Plan-mer plicht ook voor de gemeentelijke omgevingsvisie 
De leden van de fractie van de ChristenUnie (5.122) vragen of het klopt dat er geen plan-mer 
plicht geldt voor de omgevingsvisie van gemeenten nu deze niet verplicht is. In antwoord op deze 
vraag kan de regering deze leden informeren dat een wettelijke verplichting van een instrument 
niet relevant is voor de plan-mer-plicht. Artikel 16.32 van het wetsvoorstel benoemt de criteria die 
relevant zijn. Voor plannen en programma’s moet een plan-MER worden gemaakt als de 
vaststelling is geregeld in wettelijke of bestuursrechtelijke bepalingen, het voor de vaststelling van 
die plannen en programma’s bevoegde bestuursorgaan is vastgelegd en de procedure voor de 
opstelling ervan is vastgelegd. Dit geldt voor de omgevingsvisie. De – niet verplichte – 
gemeentelijke omgevingsvisie valt dus ook onder de plan-MER-regeling.  
9.1.4 Mer-beoordeling 
Met het wetsvoorstel vervalt het huidige onderscheid tussen de formele en de vormvrije mer-
beoordeling. De leden van de fracties van D66 en de ChristenUnie (5.76, 5.169) vragen dit te 
onderbouwen. In het wetsvoorstel is gekozen voor één procedure voor de mer-beoordeling van 
projecten. Op dit moment gelden drempels waarboven een zogenoemde formele mer-beoordeling 
geldt. In de andere gevallen is de mer-beoordeling vormvrij. De drempels vervallen. Dat maakt 
voor de inhoudelijke beoordeling echter niet uit. Zoals nu ook het geval is, dient bij de mer-
beoordeling rekening te worden gehouden met de relevante criteria van bijlage III van de mer-
richtlijn.  
Ook hoeft in afwijking van de huidige regeling van de Wet milieubeheer de beslissing niet meer 
apart gepubliceerd te worden. Als er geen MER gemaakt hoeft te worden, kan worden volstaan met 
de motivering van de beslissing bij het desbetreffende besluit. Als er wel een MER gemaakt moet 
worden, dient de aanvraag om een besluit van een MER te zijn voorzien. Er zijn dus alleen 
procedurele verschillen, maar de inhoudelijke beoordeling wijzigt niet. In de vraag van de leden 
van de fractie van de ChristenUnie (5.170) ligt ook een verwijzing naar richtlijn 2014/52/EU 
besloten die de mer-richtlijn heeft gewijzigd. Richtlijn 2014/52/EU dient uiterlijk 16 mei 2017 
geïmplementeerd te zijn. De uitwerking van die richtlijn vindt plaats in het implementatietraject dat 
daarvoor loopt. Zoals aangegeven in paragraaf 9.1.1 vindt implementatie plaats via een wijziging 
van de Wet milieubeheer. Waar nodig worden het wetsvoorstel en het voorgenomen 
Omgevingsbesluit erop aangepast. 
Het is voor de leden van de fractie van de PvdA niet op voorhand duidelijk wanneer sprake is van 
‘kleine wijzigingen’ en ‘kleine gebieden’ waarvoor eerst een plan-mer-beoordeling kan worden 
gemaakt (5.35). Deze vraag kan de regering als volgt beantwoorden. In de huidige regelgeving is 
alleen sprake van een plan-mer-plicht en niet van een plan-mer-beoordelingsplicht. In het 
wetsvoorstel kan voor plannen die het gebruik bepalen van kleine gebieden op lokaal niveau en 
voor kleine wijzigingen van bestaande plannen eerst een plan-mer-beoordeling worden verricht. 
Hiermee kan een tussenstap worden gemaakt om te beoordelen of een plan-mer nodig is. Een 
plan-mer is in ieder geval aan de orde als het plan kaderstellend is voor projecten waarvan op 
voorhand duidelijk is dat ze aanzienlijke milieueffecten hebben (projecten boven de huidige 
drempel, van onderdeel C van de bijlage bij het Besluit mer). De vraag wanneer sprake is van een 
klein gebied op lokaal niveau of een kleine wijziging moet worden gezien in de context van het 
gebied. Zo kan een plan voor de bouw van 25 huizen nabij Zoetermeer gezien worden als een 
kleine wijziging in relatie tot de fysieke leefomgeving waarvoor eerst een plan-mer-beoordeling 
wordt verricht, terwijl dat anders kan zijn voor de bouw van datzelfde aantal huizen in de 
omgeving van de Weerribben. Naar de mening van de regering is niet de wetgever, maar het 
bevoegd gezag het beste in staat om te beoordelen of direct een plan-mer wordt uitgevoerd of dat 
186
