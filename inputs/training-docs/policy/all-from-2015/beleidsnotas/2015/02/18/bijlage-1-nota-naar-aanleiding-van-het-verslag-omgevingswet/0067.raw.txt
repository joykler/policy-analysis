Regels voor oppervlaktewater 
De leden van de ChristenUnie-fractie constateren dat er op dit moment nog geen regels bestaan 
ter bescherming van oppervlaktewater dat wordt gewonnen voor de drinkwatervoorziening. Deze 
leden vragen of zij uit artikel 2.21, tweede lid, onder b, mogen afleiden dat dit nu wel de bedoeling 
is (6.15). De regeling in artikel 2.21, tweede lid, onder b is (voor de rijkswateren) implementatie 
van artikel 7, eerste lid, van de kaderrichtlijn water. Dit artikel vereist dat de waterlichamen 
worden aangewezen, die voor de onttrekking van voor menselijke consumptie bestemd water 
3
worden gebruikt, en dagelijks gemiddeld meer dan 10 m per dag leveren of meer dan 50 personen 
bedienen. De verplichting om deze waterlichamen aan te wijzen is nu opgenomen in artikel 4.7 van 
het Waterbesluit. In het Besluit kwaliteitseisen en monitoring water 2009 zijn de 
milieukwaliteitseisen opgenomen die gelden voor waterwinlocaties uit oppervlaktewater. Bij het 
opstellen van het nationale waterplan en het beheerplan voor de rijkswateren moet rekening 
worden gehouden met deze milieukwaliteitseisen. Hiermee wordt gezorgd dat de voor de 
drinkwaterwinning gewenste waterkwaliteit wordt gehaald. De kaderrichtlijn water verplicht er niet 
toe dat er specifieke regels (vergelijkbaar met de regels die de provincies stellen voor 
grondwaterbeschermingsgebieden) worden gesteld ter bescherming van oppervlaktewaterlichamen 
waaruit water voor de drinkwaterbereiding wordt gewonnen. De regering zal wel, zoals 
aangekondigd in de Beleidsnota Drinkwater, samen met provincies en waterschappen het instellen 
van ruimtelijke beschermingszones rondom oppervlaktewaterwinningen nader verkennen en 
uitwerken. 
3.9.4 Gezondheid en gezondheidstoets 
De leden van de fracties van de PvdA, de SP, de ChristenUnie en de PvdD hebben diverse vragen 
over de borging van het gezondheidsbelang in de besluitvorming. 
De maatschappelijke aandacht voor de gezondheid van de mens neemt toe, onder meer wegens de 
vrees voor infectieziekten die kunnen worden overgedragen van dieren op mensen (zoönosen, 
zoals Q-koorts en de vogelgriep) en voor nadelige gevolgen van een slechte luchtkwaliteit. In de 
praktijk zien we dan ook dat overheidsorganen aan gezondheidsaspecten steeds meer aandacht 
besteden bijvoorbeeld bij de besluitvorming over bestemmingsplannen en omgevingsvergunningen 
voor wat in de Omgevingswet ‘milieubelastende activiteiten’ en ‘afwijkactiviteiten’ heet. Niet alleen 
in milieueffectrapportages, maar ook in andere onderzoeken, vooral bij het vaststellen van 
bestemmingsplannen, wordt om deze reden steeds meer ingegaan op gezondheidseffecten. 
Gezondheid centraal in de Omgevingswet 
Het belang van gezondheid heeft evenals bij de aan het woord zijnde leden de aandacht van de 
regering. Dit blijkt allereerst uit artikel 1.3 van het wetsvoorstel dat de maatschappelijke doelen 
van de wet bevat: het bereiken en in stand houden van een gezonde fysieke leefomgeving. Dit 
betekent dat de taak- en bevoegdheidsuitoefening van bestuursorganen daarop gericht moet zijn 
(zie in dit verband de passage over de doorwerking van de maatschappelijke doelen van de wet in 
paragraaf 3.3). Dat gezondheid een belangrijk aspect is binnen het nieuwe stelsel voor 
omgevingsrecht blijkt ook uit artikel 1.2, vierde lid, dat de gevolgen voor de mens, waaronder 
risico’s voor de volksgezondheid vallen, expliciet benoemt als gevolgen voor de fysieke 
leefomgeving waarop het wetsvoorstel betrekking heeft. Dit is vergelijkbaar met de huidige 
bepaling in artikel 1.1, tweede lid, aanhef en onder a, van de Wet milieubeheer. Dit betekent dat 
de gevolgen voor de mens, tenzij voor een bepaald besluit expliciet uitgesloten, relevant zijn voor 
de uitoefening van taken en bevoegdheden en de besluitvorming op grond van het wetsvoorstel. 
Ook bevat het wetsvoorstel diverse grondslagen voor het stellen van regels met het oog op de 
bescherming van de gezondheid. Dit zijn onder andere de grondslagen voor de omgevingswaarden 
voor luchtkwaliteit en zwemwater, maar ook de grondslagen voor algemene regels over de 
activiteit bouwen, de milieubelastende activiteiten, het gelegenheid bieden tot zwemmen en baden 
en de grondslagen voor een aantal van de omgevingsvergunningplichtige activiteiten. Het 
gezondheidsbelang blijft dus ingebakken in de te stellen nationale normen. 
67 
 
