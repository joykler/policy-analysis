doelen. Die opdracht is bijvoorbeeld ook opgenomen in het BBT-beginsel (Beste Beschikbare 
Technieken) dat in het wetsvoorstel terugkomt. 
De maatschappelijke doelen omvatten ook natuur en milieu 
De leden van de GroenLinks-fractie vragen in de inleiding van het verslag hoe wordt gegarandeerd 
dat de belangen van natuur en milieu vanaf het begin volwaardig meelopen in de besluitvorming 
(0.1). In het stelsel van de Omgevingswet worden natuur- en milieubelangen en maatschappelijke 
belangen in samenhang gewogen. Natuur- en milieudoelstellingen worden in het huidige wettelijke 
stelsel meegegeven bij de totstandkoming van bijvoorbeeld structuurvisies, bestemmingsplannen, 
inpassingsplannen en tracébesluiten. Maar bescherming van natuur en milieu behoort niet primair 
tot de doelstellingen van de huidige wetgeving waaruit die plannen en besluiten voortkomen. In het 
voorstel voor de Omgevingswet komen alle doelstellingen op het gebied van de fysieke 
leefomgeving samen. De omgevingsvisie gaat dus niet alleen over het ruimtelijk beleid, maar ook 
over onder meer het natuur- en milieubeleid. Als de gemeente regels stelt over de bescherming 
van natuur en milieu, dan krijgen die een plaats in het omgevingsplan. Projectbesluiten worden 
genomen met het oog op de maatschappelijke doelen van de wet, zoals verwoord in artikel 1.3, 
waaronder ‘veilige en gezonde fysieke leefomgeving’ (wat ‘milieu’ omvat) en ‘goede 
omgevingskwaliteit’ (wat ook natuur- en milieuaspecten omvat). Op deze wijze hebben natuur en 
milieu vanaf het begin van de beleidscyclus of projectontwikkeling een gelijkwaardige plaats met 
andere belangen. 
De maatschappelijke doelen en economische ontwikkeling 
De leden van de VVD-fractie vragen tot op welke hoogte ook economische ontwikkeling, het 
creëren van ruimte voor ondernemers, bedrijven, individuen en gezinnen doelstellingen zijn van de 
wet (1.24). Tot de maatschappelijke doelen van de Omgevingswet zoals verwoord in artikel 1.3 
behoort het ‘doelmatig beheren, gebruiken en ontwikkelen van de fysieke leefomgeving ter 
vervulling van maatschappelijke functies’. Onder ‘maatschappelijke functies’ vallen ook 
economische functies en functies die burgers aangaan zoals wonen, vervoer en recreatie. Door de 
fysieke leefomgeving zo in te richten en te beheren dat er ruimte is en blijft voor dergelijke functies 
faciliteert de Omgevingswet economische ontwikkeling en activiteiten van burgers en bedrijven. 
De maatschappelijke doelen en de burger 
De leden van de ChristenUnie-fractie vragen of de maatschappelijke doelen ook op particulieren 
zijn gericht (5.94). De regering beantwoordt, gezien het voorbeeld dat de leden gebruiken, deze 
vraag in de context van de activiteiten van burgers. De maatschappelijke doelen hebben 
betrekking op de hele fysieke leefomgeving, ook op onderdelen daarvan die in beheer en eigendom 
zijn bij burgers, zoals woningen. Ook van burgers mag verwacht worden dat zij een bijdrage 
leveren aan de realisatie van de maatschappelijke doelstelling. In dit verband hebben de doelen 
een rol bij de inkadering van de algemene zorgplicht, die gericht is tot een ieder en dus ook tot 
burgers (zie ook de paragrafen 8.5.1 en 14.1.3). Belangrijker is echter de rol van de doelen bij de 
totstandkoming van beleid en regelgeving. Particulieren hebben vervolgens te maken met de 
regelgeving en voorschriften in beschikkingen. De leden noemen het voorbeeld van eisen aan de 
toegankelijkheid van woningen die het mogelijk maken dat mensen langer zelfstandig thuis wonen. 
De wetgever kan daarover regels geven die bouwbedrijven en particuliere opdrachtgevers moeten 
toepassen bij het bouwen. Deze regels dienen weliswaar ter uitwerking van de maatschappelijke 
doelen, maar de burger heeft in een dergelijk geval niet direct zelf te maken met die doelen, maar 
met de regels en voorschriften die daaruit voortvloeien.  
De maatschappelijke doelen en mobiliteit 
De leden van de PVV-fractie vragen of het investeren in en realiseren van ambitieuze 
mobiliteitsdoelstellingen gewaarborgd blijft en zien graag met welke concrete oplossingen de 
Omgevingswet komt (3.25). De omgevingsvisie gaat over alle aspecten van de fysieke 
34
