de daarop gebaseerde uitvoeringsregelgeving. Omdat voor bodem geen EU-regelgeving bestaat zal 
wel sprake zijn van nationale normering. 
Omgevingswaarden op wetsniveau of AMvB-niveau 
De leden van de ChristenUnie-fractie zouden graag zien dat alle omgevingswaarden waarvan de 
regering voorstelt om die op AMvB-niveau te regelen, op wetsniveau worden vastgesteld. Daarmee 
zou het belang van de overkoepelende normen worden onderstreept (5.118).  
De regering geeft in hoofdstuk 5 van deze nota haar algemene onderbouwing van de keuze om de 
materiële normen op AMvB-niveau vast te leggen. Gelet op het specifieke karakter van de vraag 
heeft de regering ervoor gekozen deze vraag in deze paragraaf te beantwoorden. De mening van 
de genoemde leden dat omgevingswaarden een overkoepelend karakter hebben, deelt de regering 
niet. De regering kan niet inzien waarom de waterkwaliteitsdoelstellingen, zoals die momenteel in 
het Besluit kwaliteitseisen en monitoring water 2009 zijn opgenomen en waarmee de omzetting in 
Nederlands recht van de kaderrichtlijn water, inclusief de doelstellingen van de grondwaterrichtlijn 
en de richtlijn prioritaire stoffen is gerealiseerd, van een lagere orde zouden zijn dan de 
luchtkwaliteitsdoelstellingen, zoals die momenteel als bijlage bij de Wet milieubeheer zijn gevoegd. 
Typologisch wijken de twee genoemde kwaliteitsdoelstellingen niet af. Ook de formele en 
inhoudelijke rechtskracht van beide typen is volstrekt dezelfde. Hierop zal in hoofdstuk 5 van deze 
nota nog nader op worden ingegaan. Een bundeling op AMvB-niveau van alle rijksomgevings-
waarden biedt twee grote voordelen: alle omgevingswaarden worden logisch en kenbaar binnen 
één besluit bijeengebracht én de gelijkwaardigheid van dat type normen ten opzichte van de 
instructienormen voor bijvoorbeeld de externe veiligheid wordt tot uitdrukking gebracht. De 
regering leest uit de inbreng van meerdere fracties ook dat het beeld bestaat dat het begrip 
omgevingswaarde gelijk moet worden gesteld met één eenduidige materiële norm. Als die lezing 
juist is merkt de regering ter informatie nog het volgende op. De omgevingswaarden voor de 
waterveiligheid is een lange lijst van (genummerde) dijktrajecten, waarbij voor elk dijktraject een 
daarbij behorende veiligheidsnorm wordt vastgesteld. De omgevingswaarden voor luchtkwaliteit 
zijn eveneens gedetailleerd en omvatten meerdere pagina’s. De omgevingswaarden voor 
waterkwaliteit zijn eveneens zeer gedetailleerd en van een grote omvang. Opname van de 
omgevingswaarden in het wetsvoorstel zou het wetsvoorstel belasten met een grote hoeveelheid 
zeer gedetailleerde normen, wat de leesbaarheid en evenwichtigheid van het wetsvoorstel niet ten 
goede zou komen. Voor een inzicht in de effecten van de opneming van omgevingswaarden in het 
wetsvoorstel wordt verwezen naar tabel 1 in bijlage 1 van het Besluit kwaliteitseisen en monitoring 
water 2009 waarin voor 33 verschillende stoffen steeds vier milieukwaliteitsnormen voor de goede 
chemische toestand van oppervlaktewaterlichamen (prioritaire stoffen) zijn opgenomen. Daarbij 
moet worden bedacht dat die bijlage en de andere bijlagen bij dat besluit op dezelfde wijze 
milieukwaliteitsnormen stellen voor de goede chemische toestand van oppervlaktewaterlichamen 
(biota), voor de goede ecologische toestand van grondwaterlichamen met te onderscheiden 
tabellen voor streef- en richtwaarden, en milieukwaliteitsnormen voor oppervlaktewater gebruikt 
voor de bereiding van voor menselijke consumptie bestemd water, eveneens met tabellen voor 
streef- en richtwaarden. Een opname van al deze in hun uitwerking zeer omvangrijke 
waterkwaliteitsnormen in het wetvoorstel zou aldus leiden tot het enorm uitdijen van het 
wetsvoorstel. 
De regering hoopt dat zij de fracties hiermee inzicht heeft geboden in de redenen waarom het 
wenselijk is omgevingswaarden op te nemen in het beoogde Besluit kwaliteit leefomgeving en niet 
in het wetsvoorstel zelf. 
Het overzicht van de wijze waarop omgevingswaarden op dit moment zijn geregeld op het niveau 
van wet of AMvB, waarnaar de leden van de ChristenUnie-fractie vragen (5.118), luidt aldus: 
Categorie  Wetsniveau, AMvB-niveau, of anders 
De veiligheid van bij AMvB aangewezen primaire Wetsniveau 
waterkeringen en van overige primaire waterkeringen die in 
beheer zijn van het Rijk 
De chemische en ecologische kwaliteit van AMvB-niveau
