voorafgaand aan een instructie bestuurlijk overleg plaats vinden. Reden hiervoor is dat het door 
het kabinet wenselijk wordt geacht dat deze instructiebevoegdheid zorgvuldig en terughoudend 
wordt gehanteerd. Door deze overlegverplichting, die bij AMvB zal worden geregeld, aan de 
instructiebevoegdheid te verbinden, worden de desbetreffende bestuursorganen gedwongen de 
aanleiding tot het geven van een instructie en de ontstane bestuurlijke patstelling te bespreken 
opdat zij bij voorkeur zonder de inzet van deze bevoegdheid tot overeenstemming komen. 
Instructieregels zijn anders dan instructies algemeen verbindende voorschriften en bedoeld voor 
herhaalde toepassing door de bestuursorganen. Instructieregels worden anders dan instructies niet 
bij ministerieel besluit of besluit van gedeputeerde staten gegeven maar bij AMvB of provinciale 
omgevingsverordening. De zorgvuldige voorbereiding van dergelijke AMvB’s en provinciale 
omgevingsverordeningen is al wettelijk geregeld. Conform de Code Interbestuurlijke Verhoudingen 
worden VNG, UvW en IPO betrokken bij de voorbereiding van de AMvB en is er een formele 
consultatiefase voor de bestuurlijke partners. Over het ontwerp van de AMvB’s zal de mogelijkheid 
tot inspraak worden geboden via een in het wetsvoorstel voorgeschreven internetpublicatie (artikel 
23.4). Ook zullen beide kamers der Staten-Generaal worden betrokken met een in het wetsvoorstel 
voorgeschreven voorhangprocedure (artikel 23.5). Deze wettelijke waarborgen gelden zowel bij de 
eerste vaststelling van nieuwe instructieregels als bij substantiële wijzigingen daarvan in de 
toekomst. Niet alleen op deze formele momenten maar ook al bij het vormgeven van de AMvB’s 
onder de Omgevingswet worden diverse maatschappelijke en bestuurlijke belangengroepen 
betrokken. Deze verschillen in totstandkoming maken dat de wijze waarop andere overheden bij 
het opstellen en vaststellen van de instructieregels worden betrokken een andere is dan bij de 
instructiebevoegdheid. 
Voor het stellen van (instructie)regels bij provinciale verordening geldt op grond van artikel 16.30 
van het wetsvoorstel dat inspraak wordt verleend door toepassing van de uniforme openbare 
voorbereidingsprocedure uit afdeling 3.4 Awb. De betrokkenheid van andere overheden bij de 
totstandkoming van provinciale instructieregels is hiermee juridisch geborgd. Daarnaast bestaat in 
veel provincies de praktijk dat de andere overheden worden betrokken bij de voorbereiding van het 
provinciaal beleid. Er is naar het oordeel van de regering dan ook geen aanleiding om in aanvulling 
hierop een bestuurlijke overlegverplichting te introduceren bij het stellen van instructieregels bij 
AMvB of provinciale omgevingsverordening. 
7.2.4 Meerwaarde instructiebevoegdheid 
De leden van de SGP-fractie (3.34) geven aan dat de figuur van de instructiebevoegdheid 
vergelijkbaar is met de proactieve aanwijzingsbevoegdheid in de huidige Wet ruimtelijke ordening, 
waarbij uit een evaluatie bleek dat deze aanwijzingsbevoegdheid in de praktijk nauwelijks wordt 
toegepast. Deze leden vragen de regering voorbeelden te geven van situaties waarin het geven 
van een instructie door de provincies of het Rijk een duidelijke toegevoegde waarde heeft ten 
opzichte van de overige beleidsinstrumenten. Ook de leden van de CDA-fractie hebben een vraag 
over de instructiebevoegdheid. Die leden (5.49b) wensen een concreet voorbeeld van wat bedoeld 
wordt op blz. 108 van de memorie van toelichting met “Ook kan een instructie dienen om in 
aansluiting bij een in de wet toegekende taak een nieuwe, ten opzichte van de algemene wettelijke 
taak, meer geconcretiseerde specifieke taak aan een openbaar lichaam op te dragen. Bijvoorbeeld 
door bij de instructie op te dragen om een beheersmaatregel te nemen of een bepaalde handeling 
uit te voeren. Verder kan een instructie benut worden om in een specifiek geval aan te geven wat 
moet worden verstaan onder een algemeen geformuleerde norm (zoals doelmatige bescherming)”.  
Instructie voor ruimtelijke ordening, doelmatig en samenhangend waterbeheer en stads- en 
dorpsgezichten 
De instructie is anders dan de leden van de SGP-fractie menen niet alleen bedoeld voor de 
proactieve coördinatie, sturing en beleidsdoorwerking van de overheidszorg op het gebied van 
ruimtelijke ordening. De instructiebevoegdheid omvat zowel de overheidszorg op het terrein van de 
evenwichtige toedeling van functies aan locaties als de zorg voor het doelmatig en samenhangend 
waterbeheer. De instructie vormt hiermee de opvolger van de proactieve aanwijzingsbevoegdheden
