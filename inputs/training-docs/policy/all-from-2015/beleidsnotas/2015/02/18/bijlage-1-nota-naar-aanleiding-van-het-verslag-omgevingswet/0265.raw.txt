Crisis- en herstelwet  
De Crisis- en herstelwet maakt het mogelijk om de besluitvorming over gebiedsontwikkelingen en 
experimenten efficiënter en sneller te laten verlopen. Daartoe biedt de wet uitzonderingen op en 
bijzondere mogelijkheden binnen de bestaande wettelijke stelsels. Het wetsvoorstel voor de 
Omgevingswet voorziet in een geheel nieuw stelsel. De ruimte die de Crisis- en herstelwet biedt is 
hierin voor zover nodig verwerkt. Door de inwerkingtreding van de wet voor het permanent maken 
van de Crisis- en herstelwet is de werking van deze wet verlengd met onbepaalde tijd. De regering 
heeft voorgesteld de structurele verankering van de Crisis- en herstelwet te regelen via twee 
afzonderlijke wetsvoorstellen. Daarbij zullen uiteraard de ervaringen met de toepassing van de 
(verlengde) Crisis- en herstelwet worden gebruikt. Een wijziging van de Awb zal voor zover nodig 
voorzien in het permanent maken van de procedurebepalingen uit hoofdstuk 1, afdeling 2 (zie 
paragraaf 7.5 van de memorie van toelichting). Het wetsvoorstel voor de Omgevingswet voorziet in 
de verankering van de regelingen uit hoofdstuk 2.  
Afdeling 1 van hoofdstuk 2 biedt de regeling voor ontwikkelingsgebieden. Voor de bij algemene 
maatregel van bestuur aangewezen ontwikkelingsgebieden hebben gemeenten de mogelijkheid om 
de beschikbare gebruiksruimte te herverdelen en daarbij zo nodig voor een periode van maximaal 
tien jaar af te wijken van milieukwaliteitseisen. Aan een dergelijke regeling zal niet langer behoefte 
bestaan nadat de stelselherziening van het omgevingsrecht is afgerond, omdat het reguliere 
instrumentarium van de Omgevingswet voorziet in de mogelijkheden die deze regeling biedt. Via 
het overgangsrecht zal zo nodig voor de overgangsperiode worden voorzien in een regeling.  
Afdeling 2 van hoofdstuk 2 biedt een regeling voor innovatieve experimenten. Hier is in 
verschillende tranches bij een groot aantal projecten gebruik gemaakt. Hiervoor in de plaats komt 
de experimenteerbepaling in hoofdstuk 23 van het wetsvoorstel. De regeling voor de radarzonering 
in afdeling 3 is vervallen op 1 september 2012 bij de inwerkingtreding van een regeling op dit punt 
in het Besluit algemene maatregelen ruimtelijke ordening. Afdeling 4 is eveneens vervallen. 
Afdeling 5 (tijdelijke verhuur te koop staande woningen) is op 1 juli 2013 vervallen als gevolg van 
de wet van 19 juni 2013 tot wijziging van de Leegstandwet in verband met de verruiming van de 
mogelijkheden voor tijdelijke verhuur bij leegstand van gebouwen en woningen (Stb. 2013, 264). 
Het in afdeling 6 opgenomen projectuitvoeringsbesluit voor onder andere versnelde uitvoering van 
woningbouwprojecten komt niet terug in het wetsvoorstel. Gemeenten beschikken via de 
omgevingsvergunning en het wijzigen van het omgevingsplan over adequate middelen voor 
ontwikkeling en beheer van de fysieke leefomgeving. Ook aan de regeling voor een «structuurvisie-
plus» in afdeling 7 bestaat geen behoefte meer omdat de functie ervan kan worden vervuld door 
de generieke instrumenten van de Omgevingswet. Zo zou versnelde uitvoering van een bestuurlijk 
gecompliceerde gebiedsontwikkeling kunnen worden bewerkstelligd door vaststelling van een 
programma voor het te ontwikkelen gebied in combinatie met een bestuursovereenkomst. Afdeling 
7 gaat uit van de «sneller en beter»-aanpak (verbreding in de beginfase leidt tot versnelling in de 
uitvoering). In de Omgevingswet wordt ook ingezet op een verbrede toepassing van de «sneller en 
beter»-aanpak, onder meer via de procedure voor wijziging van het omgevingsplan voor projecten 
met een publiek belang (zie paragraaf 4.5.4). De Crisis- en herstelwet omvat naast de hiervoor 
genoemde regelingen ook enkele permanente wijzigingen in bestaande wetgeving. Dit geldt ook 
voor de zogenoemde «quick wins» die in het wetsvoorstel voor het permanent maken van de 
Crisis- en herstelwet zijn opgenomen. Deze wijzigingen komen zo nodig terug in de relevante 
hoofdstukken van het wetsvoorstel of de daarbij horende uitvoeringsregelgeving. 
  
265 
 
