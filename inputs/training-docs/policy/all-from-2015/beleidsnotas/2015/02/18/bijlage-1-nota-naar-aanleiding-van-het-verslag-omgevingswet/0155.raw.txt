Met de leden van de ChristenUnie-fractie is de regering van mening dat het van belang is in een 
omgevingsvisie de aanwezige kwaliteit van de fysieke leefomgeving te omschrijven (14.34). De 
regering is echter terughoudend met het voorschrijven van inhoudelijke vereisten aan de 
omgevingsvisie. Dat kan leiden tot juridisering van het instrument, waarbij discussies zich 
toespitsen op de vraag of aan alle vereisten is voldaan in plaats van op de inhoud en kwaliteit van 
het geformuleerde beleid. De regering zet in op de stimulering van een goede beleidspraktijk, 
anders dan door het stellen van juridische eisen. Om de kwaliteit van omgevingsvisies te 
bevorderen is het naar het oordeel van de regering bijvoorbeeld effectiever om, in samenspraak 
met decentrale overheden, handleidingen te maken voor het maken van omgevingsvisies. Ook is 
het Ministerie van Infrastructuur en Milieu samen met decentrale overheden in het kader van het 
programma ‘Nu al Eenvoudig Beter’ pilots gestart voor gemeentelijke omgevingsvisies, als effectief 
middel om een goede praktijk voor (gemeentelijke) omgevingsvisies op te bouwen. In dit kader 
zijn negen projecten om een omgevingsvisie op te stellen als pilots gestart, veelal bij gemeenten. 
Ook negentien andere bestuursorganen hebben in het kader van Nu al Eenvoudig Beter’ 
aangegeven een omgevingsvisie op te stellen.  
8.3.3 Totstandkoming omgevingsvisie  
Met de leden van de PvdA-fractie hecht de regering aan een prominente rol van burgers bij 
visievorming, ontwerp van nieuwe ontwikkelingen en de uitvoering ervan (1.51). Leden van de 
ChristenUnie-fractie geven daarbij aan burgerparticipatie in alle fasen van het planproces moet 
worden geborgd (5.162).  
Zowel bij de vormgeving van beleid, in bijvoorbeeld een omgevingsvisie, als bij de uitvoering ervan 
kan het voor het draagvlak en voor de kwaliteit van het beleid belangrijk zijn om burgers een 
belangrijke rol te geven. Dat vraagt om een open houding van het openbaar bestuur, dat zich sterk 
maakt voor passende vormen van burgerparticipatie. Participatie in een vroeg stadium, 
bijvoorbeeld op het moment dat nog een ontwerp van een omgevingsvisie moet worden gemaakt, 
is maatwerk. De regering vindt dat vooral een kwestie van bestuurscultuur. Dit laat zich moeilijk 
door wetsregels afdwingen. In dit verband verwijst de regering naar de beantwoording van vragen 
over maatschappelijke participatie in paragraaf 6.3 van deze nota. 
8.3.4 Actualisering omgevingsvisie 
De leden van de fractie van de ChristenUnie vragen waarom er geen termijn is bepaald waarop een 
omgevingsvisie moet worden herzien (5.120). In het wetsvoorstel is afgezien van regels over een 
verplichting tot actualisatie en een (vaste) termijn waarbinnen actualisatie moet plaatsvinden. Dat 
biedt optimale flexibiliteit aan het vaststellende bestuursorgaan, bijvoorbeeld in de afstemming van 
de omgevingsvisie met omgevingsvisies van andere bestuursorganen en programma’s. 
Bestuursorganen wordt bewust de vrijheid geboden zelf hun sturingsfilosofie en planningsritmen te 
bepalen. Vaste ritmen kunnen tot onnodige bestuurlijke lasten leiden. Het achterwege laten van de 
actualiseringplicht ontslaat een bestuursorgaan uitdrukkelijk niet van het actueel houden van zijn 
beleid. Maar het is aan het desbetreffende bestuursorgaan om te beoordelen of de omgevingsvisie 
actueel is of dat een wijziging nodig is. De looptijd van de visie kan overigens in de omgevingsvisie 
worden aangeduid, waarmee een bestuursorgaan tot uitdrukking brengt wanneer wijziging in ieder 
geval moet worden overwogen.  
8.3.5 Omgevingsvisie voor gemeenten 
Leden van de fracties van 50PLUS/Klein, het CDA, de SP, D66, de PvdA, de ChristenUnie en de 
PvdD gaan in op het niet-verplichte karakter van de omgevingsvisie voor gemeenten, waarbij 
diverse fracties vragen om gemeenten te verplichten deze visie vast te stellen (1.106, 2.15, 4.23, 
4.118, 5.15, 5.123, 6.23). 
Met de leden van de fractie van D66 is de regering van mening dat van iedere overheid verwacht 
mag worden dat deze een visie heeft over onder meer het gebruik en de bescherming van de 
fysieke leefomgeving. Met een omgevingsvisie kunnen gemeenten hun lange termijnstrategie voor 
155 
 
