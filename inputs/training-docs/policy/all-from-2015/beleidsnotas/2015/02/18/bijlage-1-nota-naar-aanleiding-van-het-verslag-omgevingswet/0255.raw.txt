hierover deze leden als volgt informeren. Voordat een projectbesluit wordt opgesteld moet er 
kennis worden gegeven van het voornemen een verkenning uit gaan voeren naar een mogelijk 
bestaande of toekomstige opgave in de fysieke leefomgeving (participatieprocedure). In het kader 
van de verkenning kan een voorkeursbeslissing worden genomen. In deze fase worden de 
hoofdkeuzes voor het project gemaakt. Artikel 5.48 heeft betrekking op het uitvoeren of wijzigen 
van het projectbesluit binnen de eerder gemaakte hoofdkeuzes. Het is dan niet nodig om opnieuw 
een participatieprocedure te doorlopen. Als de uitwerking of wijziging zou leiden tot een project dat 
niet meer aansluit op de doorlopen participatieprocedure, wordt wel een nieuwe 
participatieprocedure doorlopen. Overigens zal op projectniveau ook naar alternatieven worden 
gekeken in het kader van de mer. De mer-regelgeving is ook van toepassing op het uitwerkings- of 
wijzigingsbesluit. Verder staat inspraak open tegen het uitwerkings- of wijzigingsbesluit. Binnen dat 
kader kunnen deelvarianten ook aan de orde komen. 
14.5 Hoofdstuk 16: Procedures 
14.5.1 Artikel 16.5 
De leden van de ChristenUnie-fractie vragen naar aanleiding van de toevoeging van de woorden 
“rapporten met inventarisaties” in artikel 16.5 van het wetsvoorstel (houdbaarheid 
onderzoeksgegevens) of hier gedoeld wordt op metastudies en of hiermee een achterdeur wordt 
gecreëerd waarmee onderzoeksgegevens die ouder zijn dan twee jaar alsnog kunnen worden 
gebruikt als ze worden aangehaald in een inventarisatie die jonger is dan twee jaar (14.71). Dit is 
niet het geval. Met het artikel wordt de houdbaarheid van gegevens, onderzoeken of 
inventarisaties geregeld. De houdbaarheid geldt voor de gegevens, onderzoeken of inventarisaties. 
Het is niet mogelijk om oudere gegevens, onderzoeken of inventarisaties weer te actualiseren door 
deze in een nieuwe rapportage (zoals een metarapport) op te nemen. 
De leden van de ChristenUnie-fractie en de SGP-fractie vragen waarom de houdbaarheidsbepaling 
niet van toepassing is op besluiten die betrekking hebben op een Natura 2000-activiteit of flora- en 
fauna-activiteit (14.72, 14.73). De EU-richtlijnen sluiten uit dat deze bepaling ook betrekking 
heeft op Natura 2000-activiteiten en flora- en fauna-activiteiten. Dat is ook het geval als dit niet 
expliciet in artikel 3.1a van de Wabo is geregeld. In het wetsvoorstel voor de Omgevingswet is er 
voor gekozen om de Europese verplichtingen expliciet te vermelden. Daarmee kunnen problemen 
in de uitvoering worden voorkomen. Er zijn dus juridische bezwaren tegen het van toepassing 
verklaren van de houdbaarheidsbepaling op deze activiteiten. 
14.5.2 Artikel 16.6 
De leden van de ChristenUnie-fractie (14.74) lezen dat artikel 16.6 de grondslag biedt om bij 
ministeriële regeling regels te stellen over reken- en meetmethoden en uitgangspunten voor de 
beoordeling van de gevolgen van een besluit. Genoemde leden vragen op welk niveau deze regels 
momenteel worden gesteld. De regels over reken- en meetmethoden waarop dit artikel doelt 
betreffen bijvoorbeeld de Regeling beoordeling luchtkwaliteit 2007. Deze regels zijn op dit moment 
ook op het niveau van ministeriële regeling geregeld.  
De leden van de ChristenUnie-fractie merken ook op dat gezien het technische karakter een 
regeling op het niveau van ministeriële regeling vanzelfsprekend lijkt, maar constateren dat over 
de uitgangspunten zoals meten versus rekenen en de te gebruiken modellen in het recente 
verleden politieke discussies zijn geweest. De leden vragen daarom of het niet verstandiger is hier 
te kiezen voor regeling bij of krachtens AMvB zodat de kernbepalingen over meet- en 
rekenmethoden met betrokkenheid van uw Kamer kunnen worden vastgesteld en de gedetailleerde 
technische uitwerking op het niveau van ministeriële regeling kan plaatsvinden. De regering merkt 
in reactie hierop op dat binnen het wetsvoorstel is gestreefd naar uniformiteit en eenheid. Dit geldt 
ook voor het delegatiebeleid en het detailniveau van de normstelling. In het wetsvoorstel is daarom 
zo veel mogelijk gekozen voor rechtstreekse delegatie in plaats van subdelegatie. Omwille van de 
inzichtelijkheid en rechtszekerheid is ervoor gekozen om zo veel mogelijk in het wetsvoorstel zelf al 
255 
 
