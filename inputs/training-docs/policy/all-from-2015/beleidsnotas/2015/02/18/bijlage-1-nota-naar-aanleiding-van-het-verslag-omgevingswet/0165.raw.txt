initiatiefnemers aantasten. Een bedrijf dat de regelgeving correct naleeft, behoort niet 
geconfronteerd te worden met handhaving. Dit staat los van de morele of maatschappelijke 
verantwoordelijkheid die een bedrijf in een dergelijk geval heeft om de nadelige gevolgen van zijn 
activiteiten zoveel mogelijk te voorkomen, te beperken of ongedaan te maken. Verder staat het los 
van de mogelijkheid om voor specifieke activiteiten wel een verdergaande zorgplicht op te leggen. 
Ook zo’n specifieke zorgplicht is een specifieke regel als bedoeld in artikel 1.8, die de algemene 
zorgplicht uitschakelt. 
De leden van de ChristenUnie-fractie stellen ook dat de nu voorgestelde formulering geen 
zorgplicht voor derden impliceert die geen activiteiten verrichten, maar die wel in de positie zijn om 
in te grijpen om gevolgen van activiteiten van anderen of van natuurverschijnselen te voorkomen, 
te beperken of ongedaan te maken. Zij vragen of hiermee iemand die aantoonbaar had kunnen 
ingrijpen juridisch aansprakelijk kan worden gesteld. Artikel 1.6 bevat een positieve verplichting. 
Deze bepaling heeft een sterk morele component. Er zal niet gauw sprake van zijn van 
onmiskenbare strijd met het bepaalde in artikel 1.6 en daarom zal ook niet gauw sprake zijn van 
juridische aansprakelijkheid. Toch is aansprakelijkheid in sommige gevallen mogelijk. Zo is artikel 
1.6 handhaafbaar in situaties waar onmiskenbaar negatieve gevolgen voor de fysieke leefomgeving 
optreden en iemand niet ingrijpt terwijl hij daarvoor wel in de positie is. Zijn nalatigheid kan dan 
onmiskenbaar in strijd zijn met de wettelijke zorgplicht. Een voorbeeld is de portier van een bedrijf 
die nalaat te waarschuwen als een lekkende tankauto een bedrijfsterrein verlaat.  
De leden van de fractie van de ChristenUnie vragen verder te onderbouwen waarom artikel 1.1a, 
derde lid, van de Wet milieubeheer niet in het wetsvoorstel is overgenomen. Dit artikel geeft aan 
dat de zorgplicht de uit het burgerlijk recht voortvloeiende aansprakelijkheid en de mogelijkheden 
van overheden om als rechtspersoon met gebruikmaking van het privaatrecht de naleving van 
rechtsregels te bevorderen onverlet laat. De huidige bepaling in de Wet milieubeheer is 
beschrijvend, toelichtend van aard en daarom is opname in het artikel niet nodig. De strekking van 
het huidige derde lid is dus niet overgenomen in het wetsvoorstel, maar in de artikelsgewijze 
toelichting op de artikelen 1.6 en 1.7.  
8.5.4 Specifieke zorgplichten 
De rol van specifieke zorgplichten binnen algemene regels 
Specifieke zorgplichten zijn een concretisering van de algemene zorgplicht voor de fysieke 
leefomgeving uit artikelen 1.6 en 1.7 van het wetsvoorstel voor specifieke categorieën van 
activiteiten. Deze specifieke zorgplichten vormen als het ware een tussenstap tussen die algemene 
zorgplicht voor de fysieke leefomgeving, en concrete doel- en middelvoorschriften, die voor een 
specifieke activiteit kunnen gelden.  
De leden van de fractie van de VVD vragen wie tot de noodzaak van extra specifieke zorgplichten 
besluit en hoe deze vervolgens nader worden ingevuld (1.37). Wat betreft decentrale regelgeving 
dienen eventuele specifieke zorgplichten in het omgevingsplan, de omgevingsverordening en de 
waterschapsverordening te worden opgenomen. De gemeenteraad, gedeputeerde staten en het 
algemeen bestuur van het waterschap besluiten aldus over opname van specifieke zorgplichten.  
Wat betreft de activiteiten waaraan het Rijk regels stelt, krijgen eventuele specifieke zorgplichten 
plaats in de voorgenomen besluiten met algemene rijksregels over activiteiten. De regering heeft 
het voornemen om in deze AMvB’s per categorie activiteiten als bedoeld in artikel 4.3 over de 
wenselijkheid van een specifieke zorgplicht te besluiten, en indien wenselijk, een dergelijke 
specifieke zorgplicht op te nemen.  
Specifieke zorgplichten binnen algemene rijksregels  
Een specifieke zorgplicht vormt binnen algemene rijksregels voor een categorie activiteiten, zoals 
de milieubelastende activiteit, de meest abstracte vertaling van het oogmerk en de beoogde 
strekking van de rijksregels voor die categorie activiteiten. De overige algemene regels, die voor de 
verschillende activiteiten onder die categorie worden gesteld, zijn in feite een verdere 
165
