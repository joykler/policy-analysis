op te nemen in een omgevingsplan) of de vergunningvoorschriften die tot een intiatiefnemer zijn 
gericht.  
Als de regering het eerst beschreven element beziet in relatie tot bestuurlijke afwegingsruimte, dan 
moet zij vaststellen dat in het Nederlands bestuursrecht op grote schaal in talloze wettelijke 
regelingen aan bestuursorganen in meer of mindere mate een ruimte wordt toegekend om in 
concrete gevallen naar eigen inzicht de inhoud van het te nemen besluit te bepalen. Dit wordt 
vanouds ook wel aangeduid met het begrip discretionaire bevoegdheid. Het onderscheidt zich 
daarmee van de zogenoemde gebonden bevoegdheid. Het toekennen van discretionaire 
bevoegdheden aan bestuursorganen zien we op allerlei plaatsen in de bestuursrechtelijke 
wetgeving, ook buiten die van de fysieke leefomgeving. Het gebruik van de discretionaire 
bevoegdheid wordt geheel beheerst door het formele wettelijke kader (niet over de grenzen van de 
toegekende bevoegdheid) en inhoudelijk door de algemene beginselen van behoorlijk bestuur. Tot 
op heden zijn er geen stemmen opgegaan dat de toekenning van bijvoorbeeld de bevoegdheid aan 
de gemeenteraad tot het vaststellen van een bestemmingsplan inhoudelijk moet worden ingeperkt 
wegens strijd met de rechtszekerheid omdat het doel van die bevoegdheid erg ruim is gesteld 
(“goede ruimtelijke ordening”). Dat zelfde geldt voor de discretionaire bevoegdheid om de inhoud 
van de omgevingsvergunning voor milieubelastende activiteiten te bepalen. 
De (noodzakelijke) toekenning van discretionaire afwegingsruimte aan bestuursorganen 
beantwoordt aan het legaliteitsbeginsel. Hoe ruim de discretionaire bevoegdheden zouden moeten 
zijn is onderwerp van de politieke afweging en besluitvorming. Met de aan het woord zijnde fracties 
onderkent de regering dat een ruime discretionaire bevoegdheid een bepaalde mate van 
onzekerheid creëert over de uitkomst van de besluitvorming. Maar die onzekerheid is niet identiek 
aan het begrip ‘rechtszekerheid’. Het beginsel van rechtszekerheid is aan de orde bij de vraag hoe 
een bestuursorgaan gebruik maakt van zijn discretionaire bevoegdheid. In zijn algemeenheid wordt 
die wijze van aanwending bepaald door de generieke regels voor besluitvorming en de algemene 
beginselen van behoorlijk bestuur zoals die zijn neergelegd in de Awb. Daarnaast is het gebruik 
van de discretionaire bevoegdheid dikwijls aan specifieke regels of voorwaarden gebonden. Zo zijn 
de oogmerken van de algemene rijksregels van overeenkomstige toepassing op 
maatwerkvoorschriften en maatwerkregels (zie artikel 4.5, eerste lid en artikel 4.6, tweede lid). 
Voor omgevingsvergunningen geeft het wetsvoorstel aan met het oog op welke belangen deze 
verleend of geweigerd kunnen worden; deze worden opgenomen in het voorgenomen Besluit 
kwaliteit leefomgeving. In dat besluit zullen waar nodig ook dergelijke regels worden gesteld voor 
andere instructieregels. Over rechtmatigheid van het gebruik van de discretionaire bevoegdheid 
kan het oordeel van de rechter worden gevraagd. 
Over het tweede element merkt regering op dat elk bestuursorgaan een belang kan hebben bij het 
vooraf kenbaar maken hoe het zal omgaan met de bestuurlijke afwegingsruimte, bijvoorbeeld in de 
vorm van kenbare beleidsdocumenten of beleidsregels. Een bekend voorbeeld uit de huidige 
praktijk is de bevoegdheid tot afwijking van het bestemmingsplan. Veel gemeenten hebben 
beleidsregels of -kaders waarin ze aangeven op welke wijze ze met deze bevoegdheid omgaan. Dat 
voorkomt in de praktijk niet alleen dat burgers een verzoek indienen tot afwijken van het 
bestemmingsplan dat bij voorbaat kansloos is. Beleidsregels creëren bij een discretionaire 
bevoegdheid ook een brug naar rechtszekerheid: zij bepalen de wijze waarop de discretionaire 
bevoegdheid door een bestuursorgaan zal worden ingevuld en aangewend. Ook dit is een voorbeeld 
van een aanpak die flexibel is en voldoende rechtszekerheid biedt (7.7). 
De 50PLUS/Klein-fractie vraagt of de regering de inschatting deelt dat de toekenning van meer 
afwegingsruimte zal leiden tot een toename van haperende besluiten en rechtsprocedures (1.98). 
Het antwoord hierop is dat dit niet het geval hoeft te zijn. Zo kunnen bestuursorganen via 
bijvoorbeeld beleidsregels vooraf kenbaar maken hoe zij omgaan met bestuurlijke 
afwegingsruimte, wat kansloze verzoeken en daarmee ook juridische procedures voorkomt. Of een 
stijging is te verwachten zal de regering onderzoeken vóór de Omgevingswet in werking zal treden. 
De Raad voor de rechtspraak en de Afdeling bestuursrechtspraak van de Raad van State zullen 
worden gevraagd een advies uit te brengen over de beoogde uitvoeringsregelingen en de vraag 
welke gevolgen deze zouden kunnen voor de rechterlijke macht.  
101
