65
Na instemming van beide Kamers der Staten-Generaal met het wetsvoorstel natuurbescherming , 
wordt dit wetsvoorstel, zoals dat na de parlementaire behandeling is komen te luiden, tot wet 
verheven en zal als Wet natuurbescherming in werking treden. De inhoud van de Wet 
natuurbescherming en de daarop gebaseerde uitvoeringsregelgeving zal bij inwerkingtreding van 
de Omgevingswet in deze laatstgenoemde wet en de daarop gebaseerde uitvoeringsregelgeving 
worden opgenomen. Bij de voorbereiding van beide wetsvoorstellen zijn deze, onder meer op het 
gebied van sturingsfilosofie, instrumentarium en begrippenkader, al zoveel mogelijk op elkaar 
afgestemd. Ook gedurende het vervolg van het wetgevingsproces van beide wetten wordt bewaakt 
dat deze inhoud goed afgestemd blijft.  
66
In de brief van 1 oktober 2014 is uw Kamer ge√Ønformeerd over de planning van het wetsvoorstel 
voor de Omgevingswet en aanverwante wetten. In deze brief is ook aangegeven dat voor de 
overgang van de inhoud van de Wet natuurbescherming naar de Omgevingswet een afzonderlijk 
aanvullingswetsvoorstel in procedure zal worden gebracht. De behandeling van dat 
aanvullingswetsvoorstel in beide Kamers der Staten-Generaal is voorzien in 2017. De 
verantwoordelijke bewindslieden zullen daarover dan spreken met uw Kamer.  
10.8.2 Bevoegdheid tot aanwijzen gebieden door provincies  
De leden van de PvdA-fractie merken op dat in het wetsvoorstel natuurbescherming de provincies 
de mogelijkheid krijgen om gebieden aan te wijzen van landschappelijk of natuurbelang buiten de 
door van rijkswege beschermde Natura 2000-gebieden (5.16). In de visie van deze leden moeten 
de provincies kunnen bepalen welk beschermingsregime op deze gebieden van toepassing is. Zij 
wijzen op de artikelen 2.11 en 2.12 van het wetsvoorstel en vragen of dit op grond van het 
wetsvoorstel mogelijk blijft.  
Het blijft mogelijk voor provincies om te bepalen welke gebieden zij willen beschermen, met welke 
regels, instrumenten en inhoudelijke voorschriften. Het wetsvoorstel regelt (in de artikelen 4.1 en 
5.4) dat een provincie in haar omgevingsverordening met het oog op de doelen van de wet regels 
kan stellen over activiteiten die gevolgen hebben of kunnen hebben voor de fysieke leefomgeving. 
Dat omvat ook de mogelijkheid tot het aanwijzen van gebieden in verband met de bescherming 
van een landschappelijk of natuurbelang dat de provincie in haar beleid heeft aangemerkt als 
provinciaal belang. Daarnaast heeft de provincie de mogelijkheid om instructieregels te stellen 
(artikel 2.22 van het wetsvoorstel). Daarmee kan een provincie in de omgevingsverordening 
opgenomen regels over de inhoud van het omgevingsplan (bijvoorbeeld het toedelen van een 
functie aan een locatie) laten doorwerken in het omgevingsplan. Datzelfde geldt voor een in haar 
verordening opgenomen vergunningenregime, eventueel inclusief compensatieverplichtingen. 
De artikelen 2.11 en 2.12 van het wetsvoorstel regelen dat het gemeenten en provincies vrij staat 
om omgevingswaarden vast te stellen in hun omgevingsplan respectievelijk omgevingsverordening. 
Deze bevoegdheden kunnen worden beperkt door een regeling op provinciaal of landelijk niveau, 
waar het de gemeente betreft en een regeling op landelijk niveau voor provincies. Voor een 
omgevingswaarde die op nationaal niveau is vastgesteld, kan het provinciebestuur geen afwijkende 
of aanvullende waarde vaststellen, tenzij bij de vaststelling van de omgevingswaarde bij AMvB 
anders wordt bepaald. De regeling geldt alleen voor omgevingswaarden. Naar huidig inzicht zal van 
deze mogelijkheid tot het stellen van beperkingen bij AMvB beperkt gebruik worden gemaakt. 
Het aanvullingswetsvoorstel en het aanvullingsbesluit, waarmee de inhoud van de Wet 
natuurbescherming, eenmaal wet, en de daarop gebaseerde uitvoeringsregelgeving in de 
Omgevingswet in deze wet en de daarop gebaseerde uitvoeringsregelgeving worden opgenomen, 
zullen meer duidelijkheid bieden over de wijze waarop de specifieke bepalingen uit de Wet 
natuurbescherming in de Omgevingswet en de daarop gebaseerde uitvoeringsregelgeving zullen 
worden opgenomen.  
                                                
65
 Kamerstukken 33 348. 
66
 Kamerstukken II 2014/15, 33 118, nr. 17. 
218
