De leden van de SP-fractie vragen om een verduidelijking van de werking van de voorlopige 
voorziening in relatie tot de opschorting van de inwerkingtreding van een omgevingsvergunning 
(7.6). Deze leden vragen of de opschorting zich uitstrekt over de voorbereidende werkzaamheden 
voor het gehele besluit. Daarnaast hebben deze leden vragen over het maatwerk en over de 
belanghebbenden die de voorzieningenrechter kunnen verzoeken om de schorsing op te heffen of 
te wijzigen.  
De opschorting heeft betrekking op het gehele besluit. Degenen die door de opschorting van het 
besluit rechtstreeks in hun belang worden geraakt, kunnen echter de voorzieningenrechter 
verzoeken om de opschorting op te heffen of te wijzigen. Wie hiertoe behoren, is afhankelijk van 
de inhoud van de omgevingsvergunning waarvan de inwerkingtreding wordt opgeschort. Het is 
vervolgens aan de voorzieningenrechter om tot een afgewogen oordeel te komen of, en zo ja, met 
betrekking tot welke onderdelen van het besluit de opschortende werking kan worden opgeheven 
of gewijzigd. Deze beoordeling vergt maatwerk. Verschillende aspecten kunnen bij die beoordeling 
een rol spelen, zoals de vraag of de ingediende bezwaren zich tot een enkel onderdeel van de 
omgevingsvergunning richten en de vraag of de vergunning ziet op activiteiten met onomkeerbare 
gevolgen. 
9.7 Rechtsbescherming 
9.7.1 Algemeen 
De leden van de fractie van de PvdD vragen of de regering een uitputtend overzicht kan sturen van 
waar de procedures en de rechtsbescherming versoepeld zullen worden (3.38). De wijze waarop in 
rechtsbescherming zal worden voorzien is beschreven in hoofdstuk 6 van de memorie van 
toelichting. Als uitgangspunt geldt het huidige beschermingsniveau. Bestaande 
beroepsmogelijkheden en procesrechtelijke voorzieningen die goed werken zullen worden 
voortgezet. Ook zullen waar mogelijk procedures worden geharmoniseerd. Daarmee kunnen 
onnodige verschillen worden weggenomen. Hoofdstuk 16 van de Omgevingswet bevat een 
uitgebreide regeling van de procedures voor inspraak en voorbereiding van plannen en besluiten. 
Het beroep bij de rechter wordt grotendeels geregeld in de Awb. Het nieuwe stelsel van de 
Omgevingswet zal daar zo veel mogelijk bij aansluiten. Bij gelegenheid van de Invoeringswet 
Omgevingswet zal de rechtsbescherming worden gecompleteerd door aanvulling van de bijlagen 
van de Algemene wet bestuursrecht. Het overzicht wordt gecompleteerd op het moment dat het 
ontwerp van het voorgenomen Omgevingsbesluit langs elektronische weg wordt gepubliceerd om 
een ieder in de gelegenheid te stellen opmerkingen daarover te maken.  
9.7.2 Beroep in de projectprocedure 
In verband met de vraag van de leden van de fractie van D66 over beroep tegen het projectbesluit 
door andere overheden (4.136) merkt de regering op dat dit vraagstuk zal worden meegenomen 
bij het wetsvoorstel tot wijziging van de Awb in verband met de stelselherziening van het 
omgevingsrecht, dat tegelijkertijd met de Omgevingswet in werking zal treden. 
De regering heeft de weloverwogen keuze gemaakt om de voorkeursbeslissing niet voor beroep 
vatbaar te stellen. Dit is evenmin het geval onder de huidige Trac√©wet. Zoals de leden van de 
fractie van de ChristenUnie (5.141) aangeven, brengt dit inderdaad met zich mee dat pas bij het 
beroep tegen het projectbesluit onderwerpen aan de rechter worden voorgelegd. Dit volgt vooral 
uit het politiek-bestuurlijk karakter van de voorkeursbeslissing. Deze moet naar het oordeel van de 
regering daarom niet gejuridiseerd worden. Bovendien zou openstelling van de voorkeursbeslissing 
voor beroep leiden tot een dubbele beroepsmogelijkheid, wat uiteindelijk zou leiden tot vertraging 
van de procedure. Pas nadat de voorkeursbeslissing onherroepelijk is, zou deze voorkeursbeslissing 
uitgewerkt kunnen worden in een projectbesluit. Overigens is de legitimiteit van de 
doorzettingsmacht van Rijk en provincie niet gebaseerd op de voorkeursbeslissing maar op het 
nationaal of provinciaal belang waarvoor het projectbesluit wordt gerealiseerd. Als een 
voorkeursbeslissing ontbreekt, is er nog steeds doorzettingsmacht mogelijk.  
202 
 
