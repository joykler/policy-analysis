De inhoudelijke beperkingen bij het stellen van omgevingswaarden op decentraal niveau 
De leden van de D66-fractie vragen een nadere verduidelijking over de vraag hoe ver de 
bevoegdheid van de gemeenten strekt tot het vaststellen van omgevingswaarden en de juridische 
waarde van omgevingswaarden die door provincies en gemeenten worden vastgesteld. Zij 
adstrueren die vraag met het voorbeeld dat een gemeente een omgevingswaarde voor geluid heeft 
vastgesteld en de desbetreffende gemeente die omgevingswaarde niet kan realiseren door een 
lawaaiig bedrijventerrein van een andere gemeente of door een nieuwe spoorlijn van het Rijk 
(5.85). 
In antwoord daarop merkt de regering op dat de vaststelling van een omgevingswaarde – zoals 
eerder al is toegelicht – een juridische status geeft aan een beleidsambitie van de desbetreffende 
overheid. De realisatie van een omgevingswaarde kan alleen gestalte krijgen door het uitoefenen 
van bevoegdheden of door het treffen van voorzieningen en dergelijke. De beleidsambitie kan dan 
ook alleen gelden voor die onderdelen van de fysieke leefomgeving waarvoor het vaststellend 
orgaan verantwoordelijkheden draagt en bevoegdheden heeft. Bij de vaststelling van een lokale 
omgevingswaarde door een gemeente zal die gemeente dus goed moeten bezien of zij het in haar 
macht heeft om die waarde te bereiken. Een voorbeeld is de binnenstedelijke luchtkwaliteit. Een 
gemeentelijke omgevingswaarde voor fijnstof in de directe nabijheid van een autosnelweg, die in 
het beheer van het Rijk is, is niet zo zinvol als de fijnstofdepositie van de snelweg niet door de 
gemeente zelf kan worden bepaald of beïnvloed. Voor provinciale omgevingswaarden geldt in 
beginsel hetzelfde. Daarbij moet wel worden bedacht dat een provincie binnen de algemene 
condities van het wetsvoorstel instructieregels kan verbinden aan een provinciale 
omgevingswaarde (zie artikel 2.22, eerste lid, van het wetsvoorstel) waarmee de bijdrage van 
gemeenten aan de verwezenlijking van die omgevingswaarde kan worden bewerkstelligd.  
Voor de doorwerking bij omgevingsvergunningen is het volgende bedoeld. Een decentraal 
bestuursorgaan kan met het oog op het bereiken van een eigen omgevingswaarde een 
beoordelingsregel stellen voor omgevingsvergunningen (dat kan in geval van een milieubelastende 
activiteit, een door de provincie of een waterschap aangewezen activiteit of een afwijkactiviteit). 
Deze beoordelingsregel geldt voor elk bestuursorgaan dat de vergunning verleent, ook als dat door 
samenloop van vergunningvereisten een ‘hoger’ bestuursorgaan is.  
De onderlinge verhouding van overheden bij de vaststelling van omgevingswaarden 
Dat brengt de regering tot de vraag van de leden van de ChristenUnie-fractie hoe de 
bevoegdheden van de verschillende bestuursorganen zich tot elkaar verhouden bij het vaststellen 
van omgevingswaarden (5.105). Volgens deze leden is het denkbaar dat het Rijk voldoende lijkt 
te hebben aan landelijke regels zoals emissienormen voor nieuwe auto’s om de omgevingswaarde 
te bereiken terwijl belanghebbenden zoals bewonersorganisaties van mening kunnen zijn dat 
(Europees verplichte) omgevingswaarden alleen kunnen worden bereikt met aanvullende 
provinciale of lokale maatregelen. De vraag van deze leden of de regering deze gedachtegang 
deelt, kan als volgt worden beantwoord. De momenteel geldende milieukwaliteitseisen 
luchtkwaliteit zullen in het voorgenomen Besluit kwaliteit leefomgeving worden omgezet naar 
omgevingswaarden, als bedoeld in artikel 2.15 van het wetsvoorstel. De inspanningen van het Rijk 
om op landelijk niveau aan deze omgevingswaarden te kunnen voldoen, komen onder meer tot 
uitdrukking in het nu nog lopende Nationaal Samenwerkingsprogramma Luchtkwaliteit. Dit neemt 
niet weg dat er op lokaal niveau voornamelijk binnen het stedelijk gebied overschrijdingen van de 
wettelijke kwaliteit plaatsvinden. Tenzij bij AMvB een ander bestuursorgaan is aangewezen (zie 
artikel 3.9, tweede lid onder b), is het een taak van de gemeentelijke overheid om te bezien welke 
lokale maatregelen of voorzieningen er getroffen moeten worden om alsnog aan de minimale 
kwaliteitseisen te voldoen. Het is een juiste veronderstelling van de leden van de ChristenUnie-
fractie dat op lokaal niveau kan worden geoordeeld dat een nationale omgevingswaarde voor 
luchtkwaliteit onvoldoende is en dat de gemeenteraad, al dan niet op initiatief van 
bewonersorganisaties, oordeelt dat er een hogere kwaliteit moet worden nagestreefd. Dit is ook 
een actueel onderwerp dat bijvoorbeeld speelt in de stad Utrecht. Met het oog op het verder
