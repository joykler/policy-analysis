leefomgeving en zal dus ook ingaan op de doelstellingen op het gebied van infrastructuur. De 
rijksinvesteringen in infrastructuur vallen buiten het bereik van de Omgevingswet, maar worden 
bepaald in het Meerjarenprogramma Infrastructuur, Ruimte en Transport (MIRT). De 
Omgevingswet waarborgt dat bij concrete projecten een goede belangenafweging wordt gemaakt 
tussen de verschillende belangen van onder andere economie en natuur. Het wetsvoorstel biedt de 
mogelijkheid om de toestemmingen die nodig zijn om bijvoorbeeld een snelweg aan te leggen in 
één besluit en dus ook in één procedure mee te nemen. Dat is een belangrijk voordeel ten opzichte 
van de bestaande regelgeving. Het huidige tracébesluit komt niet in de plaats van de aanpassing 
van bestemmingsplannen of van vergunningen die vereist zijn voor het uitvoeren van een project 
of het in werking hebben of in stand houden van het werk.  
3.3 Duurzame ontwikkeling 
Borging van duurzame ontwikkeling door het wetsvoorstel 
De leden van de PvdA-fractie (2.4) vragen hoe geborgd wordt dat ontwikkelingen in samenhang 
leiden tot een duurzame, gezonde en veilige leefomgeving. De leden van de fracties van D66 
(5.68) en de PvdD (2.29a) vragen waarom er niet voor is gekozen om de voorwaarden voor 
duurzame ontwikkeling of de transitie naar een duurzame samenleving in het wetsvoorstel te 
verankeren. De leden van de D66-fractie vragen ook op welke manier de regering duurzame 
ontwikkeling zal waarborgen (5.69). Los van de vragen over de verhouding tussen de wet en de 
uitvoeringsregelgeving, waarop in hoofdstuk 5 van deze nota zal worden ingegaan, gaan deze 
vragen ook over de wijze waarop duurzame ontwikkeling terugkomt in het wetsvoorstel.  
De mate waarin de fysieke leefomgeving in Nederland zich duurzaam ontwikkelt, wordt bepaald 
door een samenspel van regelgeving, beleid, beschikkingen van bevoegde instanties, 
overheidsinvesteringen en feitelijk gedrag van burgers en bedrijven. Wetgeving levert een bijdrage 
aan duurzame ontwikkeling, maar is niet het enige middel dat de regering inzet bij het streven 
naar duurzame ontwikkeling.  
De sturing op duurzame ontwikkeling in het wetsvoorstel is vooral geregeld via de artikelen 1.3 en 
2.1, eerste lid. Artikel 1.3 bevat de doelen van de wet: “Deze wet is, met het oog op duurzame 
ontwikkeling, gericht op het in onderlinge samenhang: a. bereiken en in stand houden van een 
veilige en gezonde fysieke leefomgeving en een goede omgevingskwaliteit, en b. doelmatig 
beheren, gebruiken en ontwikkelen van de fysieke leefomgeving ter vervulling van 
maatschappelijke functies.” In de bijlage zijn de begrippen ‘duurzame ontwikkeling’ en ‘doelen van 
de wet’ gedefinieerd. Vervolgens bepaalt artikel 2.1, eerste lid: “Een bestuursorgaan van een 
gemeente, een provincie of het Rijk of, met inachtneming van de Waterschapswet, van een 
waterschap oefent zijn taken en bevoegdheden op grond van deze wet uit met het oog op de 
doelen van de wet, tenzij daarover specifieke regels zijn gesteld.” 
Met deze bepalingen wordt duurzame ontwikkeling geborgd voor het hele domein van de fysieke 
leefomgeving. Die doorwerking verloopt langs twee lijnen: de lijn van het beleid, zoals dat wordt 
vastgelegd in omgevingsvisies en programma’s, en de lijn van besluitvorming. De regering kan dus 
de gevoelens bevestigen van de leden van de PVV-fractie (5.64) dat de Omgevingswet de groei 
van duurzame ontwikkeling stimuleert.  
Een kerninstrument bij het bereiken van duurzame ontwikkeling is de omgevingvisie. 
Duurzaamheid kan het beste worden bevorderd door samenhang in het beleid voor de fysieke 
leefomgeving aan te brengen. De omgevingsvisie is gericht op een ontwikkeling die voorziet in de 
behoeften van de huidige generatie zonder de mogelijkheden voor toekomstige generaties om in 
hun eigen behoeften te voorzien in gevaar te brengen. Juist in de omgevingvisie wordt ‘duurzame 
ontwikkeling’ geconcretiseerd in beleidsdoelstellingen en wordt gekozen voor bij dat beleid 
passende instrumenten. Op nationaal niveau zullen bijvoorbeeld de energietransitie en 
klimaatverandering aan de orde komen. Ook instrumenten die niet direct onder het bereik van de 
Omgevingswet vallen kunnen in de omgevingsvisie genoemd en ingezet worden, zoals financiële 
instrumenten en communicatie- of informatie-instrumenten, gerichte inzet van 
35
