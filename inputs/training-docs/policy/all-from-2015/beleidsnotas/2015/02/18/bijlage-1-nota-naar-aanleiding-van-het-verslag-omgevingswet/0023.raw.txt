de regulering van (activiteiten in) de fysieke leefomgeving een op de toekomst gerichte benadering 
mogelijk maken, waarbij wordt uitgegaan van kansen en vooral wordt gestuurd op kwaliteiten. Niet 
sectorale deelbelangen staan centraal, maar het gebruik en de kwaliteit van de fysieke 
leefomgeving als geheel, waar die deelbelangen samenkomen en op elkaar moeten worden 
afgestemd om tot een goede kwaliteit te komen. Bij besluitvorming over activiteiten wordt het 
milieubelang dan volwaardig meegewogen, net als andere belangen. Dat is ook de achtergrond van 
de voorgestelde paradigmawisseling en het gebruik van de beleidscyclus bij de ontwikkeling van 
het wetsvoorstel. De (integrale) kwaliteit staat daardoor voorop. Zie ook de reactie in paragraaf 3.3 
van deze nota waarin dieper op duurzame ontwikkeling wordt ingegaan. 
2.4 Flexibel sturen op de kwaliteit van de fysieke leefomgeving 
Een groot aantal vragen geeft aanleiding de hoofdlijnen van het wettelijke stelsel, met zijn 
sturingsmogelijkheden en flexibiliteitsmogelijkheden, nog eens in het kort uiteen te zetten. Daarna 
zal in de hoofdstukken 3 en 4 gedetailleerd op de vragen van de leden ingegaan worden.  
2.4.1 De zorg van de overheid voor de fysieke leefomgeving 
Integrale kwaliteitszorg 
De kwaliteit van de fysieke leefomgeving is een belangrijke zorg van de overheid. De regering wil, 
meer dan tot nu toe het geval is, de overheid in staat stellen de zorg voor de fysieke leefomgeving 
samenhangend vorm te geven. Dat is nodig omdat ook de opgaven in de fysieke leefomgeving 
steeds meer met elkaar samenhangen. Het wetsvoorstel maakt deze beweging mogelijk. Artikel 
2.1 van de Grondwet bepaalt dat de zorg van de overheid is gericht op de bewoonbaarheid van het 
land en de bescherming en verbetering van het leefmilieu. Deze zorg wordt in belangrijke mate 
vormgegeven via de Omgevingswet en zijn uitvoeringsregelgeving. Het wetsvoorstel geeft aan 
welke taken de overheid heeft om de kwaliteit van de fysieke leefomgeving op het vereiste niveau 
te brengen. Ook bepaalt het hoe ver de overheid daarbij kan gaan jegens bedrijven en burgers die 
activiteiten verrichten in de fysieke leefomgeving. Een onderdeel van het wetsvoorstel, net als bij 
elke andere wet, betreft dan ook het toedelen van taken en bevoegdheden aan de overheid.  
De rol van de overheid in de fysieke leefomgeving omvat het behouden en beschermen van 
kwetsbare waarden, een evenwichtige toedeling van functies aan locaties en het ontwikkelen en 
beschermen van activiteiten van publiek belang. Bij het vervullen van die rol laat zij zoveel 
mogelijk ruimte voor de activiteiten van burgers en bedrijven. Het wetsvoorstel voorziet in 
mogelijkheden voor bescherming van bijvoorbeeld het milieu en het cultureel erfgoed. Het 
wetsvoorstel faciliteert ook ontwikkelingen die nodig zijn, bijvoorbeeld de uitvoering van het 
Energieakkoord en de aanpassing aan klimaatverandering.  
De overheid is niet één geheel: deze is te onderscheiden in gemeenten, waterschappen, provincies 
en het Rijk. Deze overheden zijn en blijven gezamenlijk verantwoordelijk voor de in de Grondwet 
bedoelde zorg. Ook de Europese Unie heeft een belangrijke rol bij de zorg voor de fysieke 
leefomgeving, zowel via richtlijnen als via direct bindende verordeningen. De regering heeft niet de 
intentie om wezenlijke veranderingen aan te brengen in de verantwoordelijkheden voor de zorg 
van de fysieke leefomgeving. Als er concrete taken zijn, zoals het aanleggen en onderhouden van 
rioleringen, geeft het wetsvoorstel aan welk bestuursorgaan daarmee belast is. Als er concrete 
bevoegdheden zijn, zoals het verlenen van een vergunning, regelt de wet welk bestuursorgaan die 
bevoegdheid heeft of toebedeeld kan krijgen bij AMvB. 
Decentraal, tenzij 
Vertrekpunt bij de verdeling van de zorg voor de fysieke leefomgeving over de verschillende 
overheidsniveaus is het decentrale niveau, dicht bij de burger, dicht bij de dagelijkse zorg voor die 
leefomgeving. Het wetsvoorstel is daarom opgebouwd vanuit het subsidiariteitsbeginsel 
‘decentraal, tenzij’: de taken voor de fysieke leefomgeving die de overheid moet behartigen liggen
