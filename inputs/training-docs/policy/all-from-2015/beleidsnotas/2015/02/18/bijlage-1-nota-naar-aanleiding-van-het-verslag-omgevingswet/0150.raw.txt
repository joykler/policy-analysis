tegen het omgevingsplan. Zij suggereren een mogelijkheid op te nemen voor het verlengen van die 
termijn (5.133). De leden van de fractie van de ChristenUnie hebben in verband met de 
aanwijzing van gemeentelijke monumenten via het omgevingsplan, ook gevraagd of er 
voorbereidingsbescherming kan worden ingezet voor een snelle bescherming van monumenten 
vooruitlopend op het moment waarop de status van gemeentelijk monument gaat gelden (14.40). 
Binnen het stelsel van het omgevingsplan en de omgevingsverordening, vormt het 
voorbereidingsbesluit een onmisbare schakel om tijdens de voorbereiding van nieuwe regels in een 
omgevingsplan of omgevingsverordening en vooruitlopend op de inwerkingtreding daarvan, 
ongewenste ontwikkelingen te voorkomen. Daarbij kan het bijvoorbeeld gaan om het voorkomen 
van voor de toekomst ongewenst geachte bouw- of gebruiksmogelijkheden, grond- of 
bodemingrepen, bomenkap of sloop van bouwwerken, die op grond van de geldende regeling nog 
toelaatbaar zijn. Ook voor potentiële monumenten kunnen, vooruitlopend op de definitieve 
beslissing over toedeling van de functie als gemeentelijk monument, in een voorbereidingsbesluit 
regels worden gesteld over het slopen, verplaatsen of wijzigen. Het voorbereidingsbesluit kent 
geen voorbereidingsprocedure, kan snel tot stand worden gebracht en is niet appellabel. De 
gemeenteraad kan in het belang van een snelle en effectieve inzet van het instrument, de 
bevoegdheid tot het nemen van een voorbereidingsbesluit delegeren aan het college van 
burgemeester en wethouders. 
Over de duur van het voorbereidingsbesluit kan het volgende worden opgemerkt. In het nieuwe 
stelsel is een vereenvoudiging doorgevoerd ten opzichte van de regeling van het 
voorbereidingsbesluit uit de Wro en de daarmee samenhangende procedurele aanhoudingsregeling 
voor de beslissing op aanvragen om omgevingsvergunning voor bouw- en aanlegactiviteiten uit de 
Wabo. Onder het huidige regime is weliswaar in beginsel sprake van een duur van 
voorbereidingsbescherming van één jaar, maar deze duur wordt automatisch verlengd als 
gedurende de werking van het voorbereidingsbesluit een bestemmingsplan in ontwerp ter inzage 
wordt gelegd. Als tijdens de voorbereidingsprocedure het ontwerp-bestemmingsplan tijdig wordt 
vastgesteld en tijdig bekend wordt gemaakt, werkt het voorbereidingsbesluit door tot het moment 
waarop het nieuwe bestemmingsplan in werking treedt. Hiervoor zijn alle afzonderlijke stappen 
binnen de totstandkomingprocedure van het bestemmingsplan gereguleerd en op termijn gesteld. 
Bij overschrijding van de afzonderlijke termijnen komt het voorbereidingsbesluit te vervallen. Het 
regime van de voorbereidingsbescherming gaat echter weer gedeeltelijk herleven als de 
desbetreffende vervolgstap in de procedure van de totstandkoming van het bestemmingsplan 
alsnog wordt gezet. De aanhoudingsregeling voor beslissingen op aanvragen om 
omgevingsvergunning voor bouw- en aanlegactiviteiten gaat vanaf dat moment weer gelden.  
Het nieuw voorgestelde regime is aanmerkelijk eenvoudiger. De gedetailleerde regulering van 
procedurele tussenstappen is daarin overbodig. Het voorbereidingsbesluit vervalt in het nieuwe 
regime gewoon na twee jaar of op een eerder moment waarop het nieuwe omgevingsplan (of deel 
daarvan) in werking treedt. Daarmee heeft de gemeente voldoende gelegenheid om de nieuwe 
regeling (de wijziging van het omgevingsplan) voor te bereiden, in ontwerp ter inzage te leggen, 
eventueel ingediende zienswijzen te beoordelen en te betrekken bij het nemen van het definitieve 
vaststellingsbesluit en ten slotte zorgen voor tijdige bekendmaking en andere procedurele 
vereisten die nodig zijn voor de inwerkingtreding. Als zou worden overgegaan tot een termijn van 
één jaar en drie maanden, zoals de leden van de fractie van de SGP suggereren, zou ten opzichte 
van het huidige regime sprake zijn van een bekorting van voorbereidingsbescherming en daarmee 
de tijd voor gemeenten om een nieuwe regeling voor te bereiden. Een termijn van anderhalf jaar 
zou strikt genomen vergelijkbaar zijn met het huidige regime, waarbij er globaal van kan worden 
uitgegaan dat het voorbereidingsbesluit met een duur van een jaar nog een half jaar langer 
doorloopt als een gemeente tijdig het ontwerp-bestemmingsplan ter inzage legt en alle procedurele 
stappen tijdig zet. Om gemeenten meer gelegenheid te bieden om desgewenst ook inspraak te 
kunnen bieden op een zogenoemd voorontwerp, dat voorafgaat aan de voorgeschreven procedure 
van afdeling 3.4 Awb en waarin naast de voorkeursvariant ook alternatieve regelingen in inspraak 
kunnen worden gebracht, is gekozen voor een afgeronde termijn van twee jaar. Ook voor 
grootschalige wijzigingen is deze termijn toereikend. Een stelsel met een differentiatie in termijnen 
en verlengingsmogelijkheden acht de regering niet passend bij het doel van het voorliggende 
150 
 
