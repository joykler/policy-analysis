De leden van de fractie van de ChristenUnie merken op dat de registeromschrijvingen van 
rijksmonumenten vaak summier zijn en niet zijn toegesneden op het beantwoorden van de vraag 
wat wel of niet van monumentale waarde is. Dit houdt verband met het feit dat de 
registeromschrijving bij de totstandkoming van het grootste deel van het monumentenbestand 
alleen diende voor de identificatie van het rijksmonument en niet als kader om de monumentale 
waarden te duiden. De regering is van oordeel dat de functie van de registeromschrijving beperkt 
zou moeten blijven tot identificatie van het monument ten opzichte van de belendende onroerende 
zaken. Dit is ook de insteek van het wetsvoorstel voor de Erfgoedwet. Uiteraard dient een 
waardenstelling, gedaan op het moment van aanwijzing van een rijksmonument voldoende 
draagkrachtig te zijn voor die aanwijzing, maar deze zal nooit uitputtend en gedetailleerd genoeg 
kunnen zijn voor elke afweging van elke vergunningaanvraag. Het uitgangspunt is echter 
eenvoudig: de wettelijke bescherming heeft betrekking op de gehele onroerende zaak en alles wat 
daarvan onderdeel is. Het duiden van de monumentale waarde van die onderdelen zal doorgaans 
moeten plaatshebben op het moment dat zich een voornemen tot ontwikkeling aandient. Daarbij 
kan onder meer gebruik worden gemaakt van eerdere waardenstellingen. Daarom is het wenselijk 
om verbetering aan te brengen in de (digitale) beschikbaarheid van kennis en informatie over 
rijksmonumenten. Op deze wijze worden eigenaren, initiatiefnemers en overheden geholpen bij het 
maken van de juiste afwegingen. Het ligt in de lijn der verwachting dat deze informatie te zijner 
tijd ook kan worden benut om te worden ontsloten via de digitale Laan van de Leefomgeving die 
zal worden ontwikkeld.  
Over de suggestie van de leden van de fractie van de ChristenUnie om een`servicemoment’ te 
introduceren (14.47) kan worden opgemerkt dat hierover eerder met uw Kamer van gedachten is 
gewisseld. De regering juicht het toe als gemeenten een voorziening inrichten waarmee service 
wordt verleend aan monumenteigenaren. Het past in de taken van een gemeente om haar burgers 
te informeren over de toepassing van wet- en regelgeving. Voor zover met het servicemoment 
gedoeld wordt op een meldingsplicht is het zo dat de regering hiertoe geen noodzaak ziet en dit 
ook onwenselijk acht, ook in verband met de daaraan verbonden administratieve lasten. Dit is ook 
het standpunt dat door de toenmalige Staatssecretaris van Onderwijs, Cultuur en Wetenschap is 
25
verwoord.  
Archeologische toevalsvondsten van algemeen belang 
De 50PLUS/Klein-fractie heeft in relatie tot de ‘archeologische toevalsvondsten van algemeen 
belang’ de vraag gesteld of de regering de mening deelt dat het voorgestelde archeologische 
beschermingsregime verder gaat dan het huidige stelsel, waarin het primaat van de bescherming 
van ons bodemarchief bij de gemeenten is neergelegd. Deze leden vragen in dit verband waarom 
de wet nu ook de omgang met vondsten van lokaal en regionaal belang regelt en of de regering 
bereid is dit te herzien en de regeling te beperken tot archeologische toevalsvondsten van 
(inter)nationaal belang (4.153). 
De 50PLUS/Klein-fractie merkt terecht op dat het primaat van de bescherming van ons 
bodemarchief bij de gemeenten ligt. Zij zijn sinds de implementatie van het verdrag van Valletta 
via de Wet op de archeologische monumentenzorg, waarmee onder meer de Monumentenwet 1988 
werd gewijzigd, primair verantwoordelijk voor de zorg voor het bodemarchief. De regering wijst in 
dit verband op artikel 2.28, onder a, van het wetsvoorstel. Het voorliggende wetsvoorstel beoogt 
het gemeentebestuur over de gehele linie van het archeologische bestel bevoegd gezag te maken, 
dus behalve voor de vergunningverlening voor archeologische rijksmonumenten ook voor 
archeologische toevalsvondsten van algemeen belang (zie artikel 5.1, eerste lid, onder c en artikel 
19.8). Dit laatste ligt naar de mening van de regering voor de hand, omdat de borging van de 
archeologische monumentenzorg in het omgevingsplan en de bevoegdheid tot het treffen van 
maatregelen bij archeologische toevalsvondsten van algemeen belang tot op zekere hoogte 
complementair aan elkaar zijn. De gemeente kan de kans op dergelijke toevalsvondsten 
                                                
25
 Verwezen wordt naar Kamerstukken II 2010/11, 32 433, nr. 17 en Kamerstukken II 2010/11, 32 433, nr. 19. 
 
77 
 
