daarmee een grote administratieve belasting voor gemeenten gaan vergen. Dat zelfde kan gesteld 
worden voor een verplicht evaluatiemoment per tijdseenheid. De actualiteit van het omgevingsplan 
is, net zoals dat bij de provinciale omgevingsverordening en de waterschapsverordening het geval 
is, een voortdurende zorg van aandacht. De regering zal op dit moment dan ook voor het 
omgevingsplan volstaan met een verplichte inpassingsplicht van instructieregels, instructiebesluiten 
en verleende omgevingsvergunning voor de eerder bedoelde categorie omgevingsvergunningen 
voor afwijkactiviteiten. Wel zal de praktijk na de inwerkingtreding van de Omgevingswet op dit 
punt nauwlettend worden gevolgd. Mede naar aanleiding van de uitkomsten van evaluaties kan 
alsnog worden overwogen om een wettelijke (leges)sanctie op te nemen als gemeenten op grote 
schaal nalatig blijven om te voldoen aan de wettelijke actualiseringsplicht. 
8.1.4 Uitvoerbaarheid en planologisch overgangsrecht 
De leden van de fractie van de ChristenUnie vragen in te gaan op de stelling dat straks niet meer 
behoeft te worden aangetoond dat toegedeelde functies ook binnen een bepaalde termijn van 
bijvoorbeeld tien jaar worden verwezenlijkt (5.132). De leden van de fractie van de VVD vragen 
om een nadere toelichting te geven op een passage in de memorie van toelichting die verband 
houdt met de uitvoerbaarheid van een aan een locatie toegedeelde functie. Deze leden vragen of 
het niet lastig is in te schatten of een functie binnen redelijke termijn wordt verwezenlijkt en 
vragen in te gaan op de gevolgen voor een aanvrager (5.8). Ook de leden van het CDA wijzen op 
de uitvoerbaarheid van het bestemmingsplan en vragen in te gaan op de vraag wat er concreet 
voor overgangsrecht voor bestemmingsplannen zal veranderen (5.51).  
 
Op grond van het zogenoemde uitvoerbaarheidsvereiste, zoals dat in de jurisprudentie onder de 
Wet ruimtelijke ordening en de voormalige Wet op de Ruimtelijke Ordening is ontwikkeld en in het 
huidige ruimtelijke ordeningsrecht functioneert, geldt als uitgangspunt dat bij het in het 
bestemmingsplan opnemen van een bestemming de aannemelijkheid wordt onderbouwd dat de 
desbetreffende bestemming ook daadwerkelijk binnen de planperiode van tien jaar zal worden 
verwezenlijkt. Om stappen te kunnen zetten naar meer flexibel bestemmen en om de in de praktijk 
gegroeide wens van uitnodigingsplanologie beter te kunnen faciliteren, zullen onder de 
Omgevingswet minder stringente eisen moeten worden gesteld aan de uitvoerbaarheid van een 
aan een locatie toegekende functie. Een eerste stap in die richting is al gezet door de planhorizon 
van tien jaar en de daarbij behorende actualiseringsplicht te schrappen. Regels waarmee aan een 
locatie een functie is toegedeeld hoeven niet elke tien jaar te worden herzien als daar geen 
aanleiding voor bestaat. Dat leidt er evenwel niet toe dat er ongelimiteerd functies zouden kunnen 
worden toegedeeld aan locaties, waarvan het volstrekt onrealistisch is dat deze ooit zullen worden 
verwezenlijkt. Dat zal in het bijzonder gelden voor het toekennen van functies aan locaties in 
combinatie met het intrekken van al verwezenlijkte functies. Als een bestaande legale functie wordt 
ingetrokken (‘wegbestemd’) en onder een overgangsrechtelijk (uitsterf)regime wordt gebracht, lijkt 
dat het uit een oogpunt van rechtszekerheid voor de grondeigenaren nodig is dat op zijn minst 
aannemelijk gemaakt kan worden dat de nieuw toegedeelde functies (dan wel één van de nieuw 
toegedeelde functies) binnen redelijke (afzienbare) termijn zullen worden verwezenlijkt. Dat is 
misschien anders wanneer de nieuwe functies juist op aanvraag van de grondeigenaren worden 
toegedeeld. Op welke manier daar precies mee zal worden omgegaan is nu nog niet te zeggen. Dat 
zal in samenhang worden bezien met onder meer de vraag hoe onder de Omgevingswet met het 
overgangsrecht en het stelsel voor planschade zal worden omgegaan. Deze onderwerpen zijn 
momenteel onderwerp van nadere studie. De uitwerking hiervan zal vorm krijgen bij de 
uitvoeringsregelgeving en de Invoeringswet Omgevingswet. 
8.1.5 Voorbereidingsbescherming 
De leden van enkele fracties hebben vragen gesteld over het voorbereidingsbesluit. De leden van 
de fractie van het SGP hebben gevraagd of onder het nieuwe regime de voorgestelde maximale 
duur van twee jaar niet langer is dan nodig en waarom niet een duur van één jaar en drie maanden 
is overwogen (5.198). De leden van de fractie van de ChristenUnie vragen juist of er situaties 
denkbaar zijn waarin de termijn van twee jaar te kort is, bijvoorbeeld als er sprake is van beroep 
149 
 
