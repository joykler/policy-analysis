14.2 Hoofdstuk 2: Taken en bevoegdheden van bestuursorganen 
14.2.1 Artikel 2.1 
Duurzame energievoorziening opnemen in het derde lid? 
De leden van de ChristenUnie-fractie vragen zich af waarom in de opsomming in artikel 2.1, derde 
lid, de totstandkoming van een duurzame energievoorziening als taak ontbreekt. Zij menen dat de 
geldende publieke ambitie voor hernieuwbare energie in het algemeen en de specifieke ambities 
voor Wind op Land en op Zee voor veel jaren ingrijpende gevolgen hebben voor het ruimtelijk 
beslag (14.15). Dezelfde vraag stellen de leden van de CDA-fractie. Zij vragen naar redenen om 
dit niet in de opsomming mee te nemen (5.61).  
De regering merkt in reactie allereerst op dat het derde lid van dit artikel niet zozeer ziet op de 
taken van bestuursorganen maar op de uitoefening van bevoegdheden op grond van de 
Omgevingswet. Omdat bij de uitoefening van een bevoegdheid op grond van het wetsvoorstel lang 
niet altijd alle doelen van de wet, zoals in artikel 1.3 omschreven kunnen of hoeven te worden 
gediend, biedt het derde lid de mogelijkheid bij AMvB of ministeriële regeling ten behoeve van de 
uitoefening van bevoegdheden de voor die bevoegdheid relevante onderdelen, aspecten of 
belangen te specificeren of te begrenzen. Die uitwerking of begrenzing kan van belang zijn in 
verband met de rechtszekerheid, uitvoerbaarheid of met het oog op Europeesrechtelijke 
verplichtingen.  
De regering onderkent overigens geheel dat de totstandkoming van een duurzame 
energievoorziening van grote invloed kan zijn op de inrichting van de fysieke leefomgeving. Maar 
dat geldt in de visie van de regering ook voor de totstandkoming van een duurzame 
voedselvoorziening (landbouw en veeteelt), het tot stand brengen van een duurzame gebouwde 
omgeving (woningen, kantoren, bedrijven), van een duurzame ruimtelijke inrichting waarin de 
meerlaagse waterveiligheid gestalte heeft gekregen, enzovoort. Bij een – door de regering niet 
ondersteunde – keuze om alleen duurzame energievoorziening in het derde lid op te nemen, zou de 
terechte vraag kunnen worden gesteld of dan ook niet de andere beleidsvelden waar het Rijk een 
transitie tot stand wil brengen in dat lid moeten worden opgenomen. Maar dan zou het karakter 
van het derde lid sterk veranderen. Dat lid is niet bedoeld om de inhoudelijke beleidsambities van 
het Rijk of andere overheden ter uitvoering van de maatschappelijke doelen van de Omgevingswet 
op te sommen. Daarvoor zijn de omgevingsvisies en programma’s bedoeld.  
Om het eenvoudig te zeggen: artikel 2.1, derde lid, biedt de AMvB-wetgever de mogelijkheid om 
een bestuursorgaan de opdracht te geven om ‘oogkleppen op te doen’. Het bevoegd gezag beziet 
bijvoorbeeld bij de aanvraag om een omgevingsvergunning alleen dat belang waarvoor de 
vergunning is ingesteld (specialiteitsbeginsel) en betrekt daarbij niet het volle spectrum aan 
belangen die vallen binnen de doelen van de wet. Een dergelijke afbakening draagt bij aan de 
rechtszekerheid en – niet onbelangrijk – ook aan de betaalbaarheid van de omgevingsvergunning.  
Bij de beoordeling van initiatieven die gevolgen hebben voor een breed spectrum aan belangen, 
zoals de ontwikkeling van voorzieningen voor de opwekking van duurzame energie, is het niet 
wenselijk dat het bevoegd gezag ‘oogkleppen op doet’ en alleen dat belang voor ogen heeft. Bij 
bijvoorbeeld een projectbesluit voor de aanleg van windturbinepark moet het bevoegd gezag de 
‘doelen van de wet’ in ogenschouw hebben en niet slechts het belang van een duurzame 
energievoorziening.  
Opgemerkt dient overigens te worden dat een duurzame ontwikkeling wel een onderdeel is van de 
maatschappelijke doelstelling van het wetsvoorstel, zoals vervat in artikel 1.3. 
Behoud door ontwikkeling van cultureel erfgoed? 
De leden van de ChristenUnie-fractie hebben de regering gevraagd om een reactie te geven op het 
voorstel van de Erfgoedvereniging om in de artikelen 2.1, derde lid, onder e, niet te spreken over 
het behoud van cultureel erfgoed maar over “behoud door ontwikkeling van cultureel erfgoed”. Dit 
246 
 
