instantie worden aangewezen die met de uitvoering van de monitoring is belast. De precieze 
methode hangt af van het type omgevingswaarde en de regels uit de relevante EU-richtlijnen. 
Welk bestuursorgaan moet een programma opstellen? 
Als uit de monitoring blijkt dat er sprake is van een (dreigende) overschrijding van een 
rijksomgevingswaarde, wie wordt dan verantwoordelijk voor het opstellen en uitvoeren van 
programma’s, zo willen de leden van de PvdA-fractie weten (2.10).  
Het uitgangspunt van het wetsvoorstel is dat het college van burgemeester en wethouders van een 
gemeente waarin een omgevingswaarde dreigt te worden overschreden of wordt overschreden een 
programma moet vaststellen, dat voorziet in maatregelen om op lokaal niveau die (dreigende) 
overschrijding van de omgevingswaarde ongedaan te maken (artikel 3.9 van het wetsvoorstel). Als 
de omgevingswaarde betrekking heeft op een watersysteem dat bij het waterschap of het Rijk in 
beheer is, stelt respectievelijk het dagelijks bestuur van het waterschap of de Minister van 
Infrastructuur en Milieu, in overeenstemming met andere betrokken ministers, het programma 
vast. Ook maakt het wetsvoorstel het mogelijk dat bij AMvB in geval van een omgevingswaarde 
van het Rijk of bij omgevingsverordening als het een provinciale omgevingswaarde betreft, een 
ander bestuursorgaan wordt aangewezen dat belast wordt met het opstellen van zo’n programma.  
De leden van de ChristenUnie-fractie specificeren de vraag van de leden van de PvdA-fractie met 
de vraag welke bestuursorganen verantwoordelijk zijn voor handhaving van de omgevingswaarden 
ten aanzien van oppervlaktewater, concreter ten aanzien van oppervlaktewater zoals nu nog 
opgenomen in het Besluit kwaliteitseisen en monitoring water 2009 (5.116).  
De regering kan antwoorden dat het realiseren van de omgevingswaarden voor de waterkwaliteit 
een gedeelde verantwoordelijkheid is. De provincie is verantwoordelijk voor beleidsmatige 
maatregelen voor regionale wateren. De waterschappen zijn verantwoordelijk voor de 
beheermaatregelen in deze watersystemen, zoals het aanleggen van natuurvriendelijke oevers. Het 
Rijk draagt de beleidsmatige verantwoordelijkheid op nationaal niveau (denk aan het beleid voor 
de toelating van gewasbeschermingsmiddelen) en is verantwoordelijk voor de beheermaatregelen 
in de rijkswateren. 
Realisatie van maatregelen die zijn opgenomen in een programma 
Maar als nu een programma is vastgesteld, zo vragen van de leden van de ChristenUnie-fractie, 
hoe denkt de regering dan te realiseren dat de maatregelen die in een programma worden 
opgenomen ook daadwerkelijk worden getroffen bij (dreigende) overschrijding van 
omgevingswaarden? (5.115).  
De regering merkt op dat het bij wet of AMvB aangewezen bestuursorgaan is gehouden een 
vastgesteld programma en de daarin opgenomen maatregelen uit te voeren. Het is aan het 
vertegenwoordigende orgaan (de gemeenteraad, provinciale staten of de Tweede Kamer) om erop 
toe te zien dat het programma en de maatregelen daadwerkelijk worden uitgevoerd. Op grond van 
artikel 3.11 van het wetsvoorstel kan bij AMvB voor verplichte programma’s een uitvoeringsplicht 
voor de daarin opgenomen maatregelen worden ingesteld. Het gaat dan in ieder geval om de 
maatregelenprogramma’s uit de kaderrichtlijn water en de kaderrichtlijn mariene strategie. Op 
grond van artikel 3.17 is een specifieke uitvoeringsplicht aan de orde voor beheerplannen voor 
Natura 2000-gebieden en voor programma’s die een programmatische aanpak bevatten. Dergelijke 
programma’s hebben direct betekenis voor toestemmingsbesluiten over activiteiten die in het 
programma zijn opgenomen (projectbesluiten, omgevingsvergunningen of wijzigingen van het 
omgevingsplan). Verder kan op grond van afdeling 2.5 van het wetsvoorstel een ‘hoger’ 
bestuursorgaan onder voorwaarden een instructieregel stellen of een instructie geven aan een 
‘lager’ bestuursorgaan om bepaalde maatregelen uit te voeren. Verder kan nog worden opgemerkt 
dat Nederland als lidstaat van de Unie gehouden is de ter uitvoering van de richtlijnen vastgestelde 
omgevingswaarden daadwerkelijk te realiseren. De regering kan daarover worden aangesproken. 
De vormgeving van de bij omgevingswaarden te stellen instructieregels zal daarop worden geënt.  
56 
 
