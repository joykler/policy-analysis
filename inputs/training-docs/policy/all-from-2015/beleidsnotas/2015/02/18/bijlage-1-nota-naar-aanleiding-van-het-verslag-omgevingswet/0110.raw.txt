dat de snelheid van de invoering van de Omgevingswet in gevaar komt. Ook de leden van de 
fractie van de PvdA vinden de in de brief van 1 oktober geschetste aanpak werkbaar (1.54a).  
Op de beleidsmatige voorbereiding en voorhangprocedure bij de uitvoeringsregelgeving is al 
uitgebreid ingegaan. In de genoemde brief worden ook het proces en de voorgenomen planning 
geschetst. In antwoord op de vragen van de leden van de CDA-fracties (2.12, 7.9) en de 
50PLUS/Klein-fractie (0.3) kan worden gemeld dat het ontwerp van de voorgenomen uitvoerings-
AMvB’s in de loop van volgend jaar aan het parlement zullen worden gezonden. Zoals geschetst is 
dat niet het begin maar een voortzetting van een brede voorbereidingsprocedure en de 
gedachtewisseling met het parlement over de opzet en invulling van de uitvoeringsregelgeving. De 
tegelijk met deze nota verzonden kabinetsbrief Contouren uitvoeringsregelgeving getuigt daarvan.  
De 50PLUS/Klein-fractie (0.4) vraagt de regering uit te leggen op welke wijze het wetsvoorstel 
voor de Omgevingswet tot een vereenvoudiging zal leiden, zolang het totaalbeeld nog niet bekend 
is. Dit is mogelijk door de geschetste stapsgewijze opbouw, waarbij regering en parlement op 
diverse momenten kunnen controleren of de beoogde doelen gehaald zullen worden. In de brief is 
hiervoor het beeld van de bouw van een woning gebruikt. Daarin staat het wetsvoorstel voor de 
fundering en de buitenmuren van het huis. Eerst is een keuze voor de omvang van het huis 
noodzakelijk, voordat gesproken kan worden over de indeling en de inrichting van de kamers (de 
uitwerking van de AMvB’s). Natuurlijk bestaan daar bij de begin van de bouw ideeën over, maar de 
echte indeling kan pas plaatsvinden als er geen discussie meer is over de ruimte tussen de muren. 
In deze beeldspraak staat de discussie over de omvang van het huis, de afstand tussen de muren, 
gelijk met het debat over het wetsvoorstel in uw Kamer. Uw oordeel over het wetsvoorstel is nodig 
om de AMvB’s verder vorm te kunnen geven. Ook kunnen de verschillende fasen worden benut om 
te checken of de bouw op schema ligt om de voorgenomen doelen te halen. Deze informatie kan 
ook worden betrokken bij het debat in de Eerste Kamer over het wetsvoorstel en de ontwerp-
AMvB’s. Volgtijdelijkheid is daarbij van belang. Telkens kunnen resultaten van de vorige fase 
worden betrokken bij de volgende fase. 
Door dit proces is een samenhangende beoordeling mogelijk. Bij de Invoeringswet Omgevingswet, 
ten slotte, kan door het parlement nogmaals worden beoordeeld of bij de verdeling van de regels 
over de Omgevingswet en de AMvB's een juiste balans is gevonden. Dat wil zeggen een juiste 
balans tussen enerzijds de kernbepalingen en hoofdlijnen in de wet en de nadere uitwerking 
daarvan in de uitvoeringsregelgeving. Mocht die balans er volgens uw Kamer niet op alle 
onderdelen zijn, dan kan die balans alsnog door middel van de Invoeringswet worden hersteld. Uw 
Kamer kan als medewetgever via de Invoeringswet wijzigingen aanbrengen in de Omgevingswet. 
Daarmee wordt het dus mogelijk om – zoals de leden van de fracties van de PvdA (1.54b), D66 
(7.12) en de SP (4.17) vragen – onderdelen van AMvB’s alsnog wettelijk te regelen als uw Kamer 
dat wenselijk acht. Op deze manier is – in antwoord op de vragen van de leden van de fracties van 
D66, SGP (6.22) en SP (4.41) – de facto ook voorzien in de mogelijkheden die een zware 
voorhang biedt. Bovendien kan zonder instemming van beide Kamers met de Invoeringswet de 
nieuwe omgevingswetgeving niet in werking treden.  
Er is daarmee een procedure waarbij de Kamers beslissen wat gedelegeerd kan worden, zoals de 
leden van de SP-fractie vragen (4.41). Er is dan ook geen sprake van het ‘buitenspel zetten’ van 
de Staten-Generaal, zoals de leden van de fracties van de SP (4.41) en de PvdD (4.149, 15.11) 
suggereren. Integendeel, in het totstandkomingsproces van de stelselherziening is niet alleen 
voorzien in parlementaire betrokkenheid en democratische controle via een brede voorhang bij de 
AMvB’s, maar is ook voorzien in de mogelijkheid om als medewetgever invloed uit te oefenen op de 
normstelling voordat de nieuwe normen in werking kunnen treden. Hier hebben ook de leden van 
de fractie van GroenLinks om gevraagd (7.26). In zoverre wordt ook tegemoetgekomen aan de 
leden van de fracties van het CDA, de SP en de PvdD dat er sprake is van een proces waarbij het 
parlement de mogelijkheid heeft om eerst over de uitvoeringsregelgeving te spreken en het 
wetsvoorstel, de uitvoeringsregelgeving en de invoeringsregelgeving in samenhang te beoordelen 
(2.13b, 4.16, 15.12). De stapsgewijze opbouw van de stelselherziening en de waarborgen voor 
betrokkenheid van parlement en publiek bij de totstandkoming van de AMvB’s zorgen voor een 
zorgvuldig totstandkomingsproces met diverse checks and balances.  
110 
 
