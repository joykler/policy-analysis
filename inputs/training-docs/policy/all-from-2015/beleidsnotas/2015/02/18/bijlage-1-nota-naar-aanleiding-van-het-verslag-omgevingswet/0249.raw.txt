mogelijkheid de bevoegdheid geheel over te dragen. Het is alleen mogelijk om het vaststellen van 
delen van het omgevingsplan, de waterschapsverordening of de omgevingsverordening te 
delegeren aan respectievelijk het college van burgemeester en wethouders, het dagelijks bestuur 
van het waterschap en gedeputeerde staten. Een nadere clausulering, waarmee de vrijheid van de 
meest gelegitimeerde organen verder zou worden ingeperkt, acht de regering niet nodig. Als dat 
wenselijk wordt geacht kan de delegatie onder het stellen van stringente randvoorwaarden 
plaatsvinden. Op grond van artikel 10:16, tweede lid, Awb, geldt al het vereiste dat er op verzoek 
inlichtingen worden verschaft over de uitoefening van de gedelegeerde bevoegdheid. Overigens is 
altijd de uniforme openbare voorbereidingsprocedure van afdeling 3.4 Awb van toepassing op de 
voorbereiding van een besluit tot vaststelling van de bedoelde gedelegeerde regelgeving. Daarmee 
zijn de volksvertegenwoordigende organen, net als burgers, altijd geïnformeerd over de inhoud van 
ontwerpbesluiten over de gedelegeerde bevoegdheid. De regering acht het niet wenselijk 
verdergaande administratieve bepalingen op wetsniveau voor te schrijven. Alleen al om de reden 
dat hiermee de vrijheid van de gemeenteraad, het algemeen bestuur van het waterschap en 
provinciale staten, verder zou worden ingeperkt om zelf een geschikte wijze te bepalen waarin het 
wenst te worden geïnformeerd. Over de vraag of de gevolgen van delegatie voorzienbaar zijn, 
merkt de regering nog op dat het bestuursorgaan dat de bevoegdheid delegeert, over de 
uitoefening van de gedelegeerde bevoegdheid beleidsregels kan vaststellen. Bovendien kan een 
delegatiebesluit altijd worden ingetrokken.  
Met de leden van de fractie van PvdA is de regering van mening dat een prominente rol van de 
burger ook bij de totstandkoming van gedelegeerde vaststelling van delen van het omgevingsplan, 
de waterschapsverordening en de omgevingsverordening van belang is. Vandaar dat het 
wetsvoorstel geen verschil maakt in voorbereidingsprocedure van de gedelegeerde en niet 
gedelegeerde regelgeving. De mogelijkheden voor inspraak bij de besluitvorming en beroep bij de 
bestuursrechter zijn daarbij eveneens gelijk. Voor zowel het omgevingsplan, de 
waterschapsverordening en de omgevingsverordening is de inspraak bij de besluitvorming geregeld 
door de uniforme openbare voorbereidingsprocedure van afdeling 3.4 Awb. Voor het 
omgevingsplan geldt daarnaast dat net als de niet-gedelegeerde vaststelling, ook de gedelegeerde 
vaststelling appellabel is. 
14.2.4 Artikel 2.9 
De leden van de SP-fractie stellen voor in artikel 2.9, tweede lid, aanhef, achter de woorden ‘of een 
onderdeel daarvan’ toe te voegen: en de omgevingskwaliteit. Vervolgens stellen zijn voor in het 
tweede lid, onder a, de woorden ‘of kwaliteit’ te laten vervallen (14.5).  
Zou de regering dit voorstel overnemen, dan zou de uitgeschreven redactie van het gehele twee lid 
aldus luiden: 
2. Een omgevingswaarde bepaalt voor de fysieke leefomgeving of een onderdeel daarvan de 
omgevingskwaliteit van: 
a. de gewenste staat, 
b. de toelaatbare belasting door activiteiten,  
c. de toelaatbare concentratie of depositie van stoffen.  
 
Naar het oordeel van de regering leidt de voorgestelde aanpassing tot een inhoudelijk en 
taalkundig onjuiste redactie die tot verwarring over de betekenis van het artikellid kan leiden.  
14.2.5 Artikelen 2.11, 2.12 en 2.15  
De leden van de ChristenUnie-fractie kunnen zich niet voorstellen dat het Rijk, de provincies en de 
gemeenten geen omgevingswaarden zullen vaststellen. Zij geven in overweging om het woord 
‘kunnen’ in de artikelen 2.11, 2.12 en 2.15 artikelen te laten vervallen (5.107). Ook de leden van 
de SP-fractie doen het voorstel om in artikel 2.11 het woord ‘kunnen’ te laten vervallen (14.6). 
Met het schrappen van het woord ‘kunnen’ verandert de wettelijke grondslag voor het nemen van 
een besluit tot een opdracht tot het nemen van een dergelijk besluit. Als de wetgever een opdracht 
249 
 
