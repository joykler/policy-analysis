maatregelen om aanzienlijke negatieve effecten op het milieu te voorkomen, te beperken of zoveel 
mogelijk teniet te doen en het opnemen van een niet-technische samenvatting. 
Ook voor de inhoud van het project-MER wordt aansluiting gezocht bij de inhoudseisen die de mer-
richtlijn voorschrijft. Ook dit wordt nader geregeld in het Omgevingsbesluit. Het verschil tussen 
inhoudseisen voor het plan-MER en het project-MER is dat voor het project-MER in het wetsvoorstel 
al een doorkijk is opgenomen over wat in ieder geval in de AMvB wordt geregeld over de 
hoofdelementen van de mer, zoals de beschrijving van alternatieven. Deze duidelijkheid kon ten 
tijde van de voorbereiding van het wetsvoorstel niet verkregen worden uit de mer-richtlijn die op 
15 mei 2014 is gewijzigd, kort voorafgaand aan de indiening van het wetsvoorstel. Voor plan-mer 
wordt deze duidelijkheid gegeven in de smb-richtlijn, waarbij zal worden aangesloten. 
De leden van de fractie van de SP (4.60) hebben een aantal vragen gesteld over het 
alternatievenonderzoek. Bij de beoordeling door het bevoegde gezag welke redelijke alternatieven 
moeten worden onderzocht is van belang te beseffen dat een mer altijd wordt uitgevoerd ten 
behoeve van een te nemen besluit. Bij het maken van keuzes over te onderzoeken alternatieven 
moet dus altijd rekening worden gehouden met de concrete opgave. Te onderzoeken alternatieven 
moeten bovendien realistisch zijn, dat wil zeggen technisch maakbaar en uitvoerbaar, betaalbaar, 
en in principe een oplossing bieden voor de specifieke opgave. Zo zal bij alternatievenonderzoek 
naar een locatie voor een windmolenpark niet de locatie voor een andere vorm van 
energievoorziening worden onderzocht.  
Op grond van de mer-richtlijnen is onderzoek naar het meest milieuvriendelijk alternatief niet 
voorgeschreven in de huidige regelgeving en in het wetsvoorstel. Wel moeten binnen de te 
onderzoeken alternatieven ook de verschillende milieugevolgen in kaart worden gebracht. Ook 
moeten maatregelen worden onderzocht die belangrijke nadelige milieueffecten kunnen beperken, 
voorkomen of verminderen (zoals mitigerende maatregelen). Naar aanleiding van de vraag van de 
leden van de ChristenUnie-fractie over het alternatievenonderzoek in artikel 16.50 (14.84) kan 
opgemerkt worden dat er geen alternatieven voor het tracé of de locatie in het project-MER hoeven 
te worden onderzocht als die al in het plan-MER zijn onderzocht. Voor andere aspecten geldt wel 
dat er een alternatievenonderzoek moet worden uitgevoerd. Deze leden hebben ook de vraag 
gesteld hoe wordt voorkomen dat redelijke alternatieven in de plan-mer-fase afvallen als gevolg 
van te globale inschatting van effecten, terwijl deze alternatieven in de project-mer-fase mogelijk 
wel een reëel alternatief zouden kunnen blijken te zijn (14.77, 14.82). Hierover merkt de regering 
allereerst op dat zowel op het niveau van een plan-mer als project-mer alle redelijkerwijs in 
beschouwing te nemen alternatieven moeten worden onderzocht. Alternatieven die in het plan niet 
of onvoldoende concreet in beschouwing zijn genomen wegens het globale karakter van het plan, 
kunnen dus niet achterwege worden gelaten bij de redelijkerwijs te beschouwen alternatieven voor 
het project.  
De leden van de fracties van de PvdA, de ChristenUnie en de SP (3.19, 4.63, 5.21, 5.168) vragen 
een reactie op het verbreden van de mer. Verwezen wordt daarbij naar een omgevingstoets of een 
effectrapportage. Specifiek wordt voorgesteld om een gezondheidsscan en drinkwatereffecten 
daaraan toe te voegen. De regering merkt hierover het volgende op. Het doel van de mer is om ten 
behoeve van de besluitvorming de informatie over het milieu, in de brede zin van het woord, in 
beeld te brengen. Gezondheid en effecten op drinkwater vallen onder het brede begrip milieu, en 
deze worden dan, indien relevant voor het project en de besluitvorming, meegenomen in de mer. 
Gegeven de uitgangspunten van de stelselherziening wordt voor de inhoudelijke vereisten aan de 
mer aangesloten bij de internationale verplichtingen. Wettelijke verplichting tot inhoudelijke 
verbreding van de mer is om die reden, en omwille van het beperken van onderzoekslasten, niet 
gewenst. Bij goede besluitvorming moet natuurlijk wel een brede belangenafweging plaatsvinden. 
De mer borgt dus dat in ieder geval de milieubelangen, in de brede betekenis van de EU-richtlijnen, 
duidelijk in beeld wordt gebracht voor de besluitvorming. Vervolgens moeten ook andere relevante 
effecten in beeld worden gebracht bij die besluitvorming. Wanneer en op welke wijze andere 
‘zachtere waarden’ worden betrokken bij deze besluitvorming zal worden geregeld in de 
instructieregels voor besluiten in het voorgenomen Besluit kwaliteit leefomgeving (zie paragraaf 
3.6.2 van deze nota).  
189 
 
