Berekenen en meten van geluidswaarden vindt plaats op basis van het Reken- en meetvoorschrift 
geluid 2012, gebaseerd de Wet geluidhinder en hoofdstuk 11 van de Wet milieubeheer. Metingen 
vinden vooral plaats om de rekenmodellen te valideren. Ook geur is te meten. De Nederlands 
Technische Afspraak (NTA) 9065 verschaft inzicht in de opzet en uitvoering van kwalitatieve en 
kwantitatieve geuronderzoeken. De NTA 9065 is in de eerste plaats bedoeld als hulpmiddel bij 
industriële geurhinder, maar is ook toepasbaar op andere soorten geurhinder, bijvoorbeeld 
afkomstig van horeca, landbouw en houtkachels.  
Geur of geluid: vast te stellen als omgevingswaarde op rijksniveau? 
Mogelijk doelt de vraag van de leden van de D66-fractie over het meten van geur en geluid op de 
mogelijkheid dat deze twee aspecten van de kwaliteit van de fysieke leefomgeving in aanmerking 
zouden kunnen komen voor het vastleggen daarvan in een omgevingswaarde op rijksniveau. Als 
dat inderdaad de vraag van deze leden is, geeft de regering het volgende in overweging.  
De aspecten geluid en geur zijn op lokaal niveau nagenoeg altijd terug te voeren op een of enkele 
concreet aanwijsbare bronnen of activiteiten die negatieve gevolgen hebben voor de gewenste 
kwaliteit van de fysieke leefomgeving. Zoals in paragraaf 3.1 van deze nota is verwoord ligt dan 
een rechtstreekse bronbenadering voor de hand. Zo’n directe, concrete brongerichte aanpak is 
effectiever en efficiënter. De regering ziet naar de huidige stand van inzicht geen mogelijkheden 
om voor geur of geluid voor het gehele land een rijksomgevingswaarde vast te stellen die wordt 
opgenomen in het voorgenomen Besluit kwaliteit leefomgeving.  
Geur die mensen kunnen ruiken wordt bepaald door een grote diversiteit aan geurmoleculen (de 
gemiddelde persoon kan enkele duizenden verschillende moleculen onderscheiden). Recent zijn 
wetenschappers erin geslaagd deze door middel van een geavanceerd computermodel te 
classificeren in een tiental hoofdcategorieën. Maar dan nog bieden deze een onvoldoende basis om 
te komen tot gezondheidswetenschappelijk en juridisch onderbouwde normen voor begrenzing van 
geur in de vorm van een generieke omgevingswaarde. Het is hooguit denkbaar voor specifieke 
geuren voor specifieke activiteiten geurnormen vast te stellen. Maar juist hierbij is de relatie tussen 
de specifieke geuremitterende bron (bijvoorbeeld een veehouderij, galvanisatiebedrijf, 
grasdrogerij, mengvoederbedrijf, grote bakkerij of olieraffinaderij) en het ontvangende milieu 
sterk. Een directe bronbenadering met doelgerichte ontgeuringsmaatregelen is dan veel effectiever 
dan een aanpak via een effectgerichte geurnorm. Dat zelfde geldt voor geluid. De huidige lijn van 
regulering van geur en geluid zal de regering daarom ook continueren. 
Met de leden van de ChristenUnie-fractie (5.108) is de regering de mening toegedaan dat 
omgevingswaarden een belangrijk referentiekader zijn voor de inzet van instrumenten en 
bevoegdheden van de overheid. Maar, zoals in de memorie van toelichting is aangegeven en ook 
hier is verduidelijkt, niet elke kwaliteitsambitie van een overheid hoeft te worden vertaald naar een 
omgevingswaarde. Kwaliteitsambities neergelegd in een omgevingsvisie of programma, kunnen 
ook direct leiden tot het treffen van voorzieningen of maatregelen of het stellen van 
instructieregels of algemene regels over activiteiten in de fysieke leefomgeving. 
Verantwoordelijkheden van de te onderscheiden overheden bij realisatie van omgevingswaarden 
De leden van de PvdA-fractie vragen hoe de regering er voor zorgt dat bovenlokale belangen zoals 
(inter-)nationaal vastgelegde omgevingswaarden worden gehaald als de besluitvorming decentraal 
is neergelegd, hoe het halen van EU-richtlijnen wordt gemonitord en wie verantwoordelijk wordt 
voor het opstellen en uitvoeren van programma’s bij (dreigende) over- of onderscheiding (4.1). 
Specifiek vragen zij welke afstemming moet plaatsvinden tussen overheden om te voorkomen dat 
een waterschap benedenstrooms met de bovenstroomse vervuiling wordt opgezadeld (4.5).  
Als een omgevingswaarde is vastgelegd, eist het wetsvoorstel dat via monitoring wordt bewaakt en 
wordt beoordeeld of aan die waarde wordt voldaan (artikel 20.1). De regering voorziet geen 
wijzigingen in de toedeling van verantwoordelijkheden voor monitoring. Het Rijk blijft 
verantwoordelijk voor de monitoring van de luchtkwaliteit en de waterbeheerders voor de 
monitoring van de waterkwaliteit en de veiligheid van waterkeringen. Als aannemelijk is dat niet
