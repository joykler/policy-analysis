14.3.1 Artikel 4.21 
Op grond van artikel 4.21 worden rijksregels gesteld voor bouwwerken met het oog op veiligheid, 
gezondheid en duurzaamheid. De leden van de ChristenUnie-fractie vragen waarom hier niet ook 
het doel toegankelijkheid is opgenomen (14.41).  
Om eventuele misverstanden weg te nemen, merkt de regering in antwoord op deze vraag 
allereerst op dat de grondslag van artikel 4.21 voor algemene rijksregels over bouwwerken ook de 
fysieke toegankelijkheid van bouwwerken voor mensen met een functiebeperking omvat en dat de 
regering voornemens is voorschriften daarover op basis van die grondslag n het voorgenomen 
Besluit bouwwerken leefomgeving op te nemen. Dat het doel ‘toegankelijkheid’ niet expliciet in 
artikel 4.21 is genoemd, betekent dus niet dat de rijksregels geen voorschriften over 
toegankelijkheid zullen bevatten. De grondslagen voor algemene rijksregels in paragraaf 4.3.2 van 
het wetsvoorstel zijn bewust in tamelijk abstracte begrippen, zoals veiligheid en gezondheid, 
geformuleerd. Door die keuze hebben die grondslagen de beoogde inhoudelijke reikwijdte zonder 
dat daarvoor lange, gedetailleerde opsommingen nodig zijn. Dat vergroot de 
toekomstbestendigheid van die grondslagen en voorkomt dat regelmatig wetswijziging nodig is om 
een grondslag actueel te houden. Overigens is het doel ‘toegankelijkheid’ ook niet expliciet 
genoemd in artikel 2 van de Woningwet dat de grondslag bevat voor de huidige voorschriften van 
het Bouwbesluit 2012 over fysieke toegankelijkheid van bouwwerken. Het is de bedoeling van de 
regering om de voorschriften over toegankelijkheid in het voorgenomen Besluit bouwwerken 
leefomgeving onder te brengen in het hoofdstuk dat betrekking heeft op bruikbaarheid van 
bouwwerken als onderdeel van duurzaamheid van bouwwerken. De grondslag van artikel 4.21 van 
het wetsvoorstel bevat ook duurzaamheid als oogmerk van de rijksregels. In het Bouwbesluit 2012 
zijn de voorschriften over toegankelijkheid ook gegeven vanuit het oogpunt ‘bruikbaarheid’.  
14.3.2 Artikel 4.24 
De leden van de ChristenUnie-fractie constateren dat in de Omgevingswet mijnbouwactiviteiten 
worden getoetst op het waarborgen van veiligheid en evenwichtige toedeling van functies aan 
locaties. Deze leden vragen waarom hier niet ook de milieueffecten worden beoordeeld (14.42).  
De regering onderkent dat mijnbouwwerken aanzienlijke milieueffecten kunnen hebben. In 
navolging van de huidige regeling onder de Wabo worden in het wetsvoorstel die milieueffecten 
onder de milieubelastende activiteit gereguleerd. De mijnbouwactiviteit zoals die in het 
wetsvoorstel is vormgegeven, beoogt niet die milieueffecten te reguleren. De mijnbouwactiviteit 
heeft wat mijnbouwwerken betreft met name betrekking op het plaatsen van een deel van die 
mijnbouwwerken, namelijk de mijnbouwinstallaties (mijnbouwwerken die verankerd zijn in of 
aanwezig zijn boven de bodem van een oppervlaktewater), in gebieden die worden gebruikt als 
oefen- en schietgebied en in gebieden die druk worden bevaren. De vergunning beoogt daarbij 
voor die mijnbouwinstallaties vooral adequate ruimtelijke inpassing in relatie tot de veiligheid van 
de scheepvaart en gebruik van die oefen- en schietgebieden te reguleren. Dit in navolging van 
artikelen 44 en 45 van het Mijnbouwbesluit. De regering onderkent dat, gelet op dit relatief 
beperkte oogmerk, het ruim ogende begrip mijnbouwactiviteit verwarrend kan zijn en zal nog 
bezien of een begrip kan worden gehanteerd dat beter bij het oogmerk aansluit.  
14.4 Hoofdstuk 5: De omgevingsvergunningen en het projectbesluit 
14.4.1 Artikel 5.17 
De leden van de ChristenUnie-fractie hebben gevraagd (14.50) waarom in artikel 5.17, tweede lid, 
voor een ‘kan-bepaling’ is gekozen. Achtergrond daarvan is dat de in dat artikellid bedoelde 
beoordelingsregels – regels over de motivering van de beslissing tot het verlenen of weigeren – 
zeker niet voor elke activiteit als bedoeld in artikel 5.1 zullen worden gesteld. Een ‘dwingende’ 
formulering van artikel 5.17, tweede lid, zou wel op die manier kunnen worden gelezen. Bij de 
vormgeving van de beoordelingsregels zal echter terughoudend worden omgegaan met het stellen 
motiveringsregels. Dat een besluit deugdelijk gemotiveerd moet worden, volgt immers in algemene 
253 
 
