4.3.1 De balans tussen flexibiliteit en rechtszekerheid bij regels over activiteiten  
Bij het stellen van regels over activiteiten in de fysieke leefomgeving en het daarbij maken van een 
keuze tussen twee kerninstrumenten van het wetsvoorstel – de algemene regels en de 
omgevingsvergunning – is het vinden van een goede balans tussen flexibiliteit en rechtszekerheid 
een belangrijk vraagstuk. Onder ‘rechtszekerheid’ wordt ook de voorspelbaarheid van bestuurlijk 
handelen gerekend. In het antwoord op de in paragraaf 4.1 beschreven vragen van de leden van 
de verschillende fracties zal de regering eerst ingaan op de balans tussen flexibiliteit en 
rechtszekerheid bij stellen van regels over activiteiten in zijn algemeenheid. Daarna wordt meer in 
detail ingegaan op de instrumenten die binnen algemene regels kunnen worden ingezet om die 
goede balans te vinden. Daarbij worden ook enkele specifieke vragen van leden van verschillende 
fracties over die instrumenten beantwoord.  
Bij een groot deel van de activiteiten in de fysieke leefomgeving die onder rijksregels worden 
gebracht is de potentiële omvang van nadelige gevolgen dusdanig groot, dat niet met een 
algemene of specifieke zorgplicht kan worden volstaan. De overheid gaat dan over tot het stellen 
van concrete regels voor die activiteiten of aspecten daarvan, veelal in de vorm van doel- of 
middelvoorschriften. Met het oog op de beperking van administratieve en bestuurlijke lasten 
gebeurt dit in veel gevallen door het stellen van algemene rijksregels, en niet in 
omgevingsvergunningen.  
Bij het vinden van een goede balans tussen flexibiliteit en rechtszekerheid bij het in algemene 
regels en omgevingsvergunningen stellen van regels over activiteiten bouwt het wetsvoorstel voort 
op ervaringen, die zijn opgedaan in de afgelopen decennia, waarin op vele terreinen van het 
omgevingsrecht de overgang van vergunningen naar algemene regels is ingezet. Tussen de twee in 
paragraaf 4.4.8 van de memorie van toelichting beschreven uitersten bij het stellen van regels over 
activiteiten – een vergunning waarbij zowel de toelaatbaarheid van de activiteit als de bijbehorende 
regels pas tijdens de vergunningprocedure blijken, en een concreet uitgewerkte algemene regel 
zonder maatwerkmogelijkheden – bestaan wat betreft flexibiliteit, rechtszekerheid en 
voorspelbaarheid grote verschillen.  
Een vergunningprocedure voor een vergunning biedt veel flexibiliteit voor zowel de initiatiefnemer 
als het bestuur en waarborgt ook de betrokkenheid van derden, zodat de regels op de specifieke 
situatie kunnen worden afgestemd. De verleende vergunning geeft verder optimale duidelijkheid 
over de verplichtingen van de initiatiefnemer. Nadeel zijn de hoge administratieve en bestuurlijke 
lasten, de doorlooptijd en het feit dat de verplichtingen voor de initiatiefnemer veelal niet op 
voorhand voorspelbaar zijn, maar pas tijdens de vergunningprocedure blijken.  
Concreet uitgewerkte algemene regels bieden aan een ieder duidelijkheid vooraf. Door het 
algemene karakter kunnen de regels echter in specifieke situaties tot interpretatieverschillen 
leiden, onnodig streng uitpakken, of onvoldoende bescherming van de fysieke leefomgeving 
waarborgen.  
Om het grote verschil tussen de twee uitersten te ondervangen zijn binnen algemene regels op 
grond van de te integreren wetten in het verleden verschillende flexibiliteitsinstrumenten 
ontwikkeld, zoals specifieke zorgplichten, nadere eisen, ontheffingen, maatwerkvoorschriften, 
gelijkwaardigheidbepalingen en mogelijkheden om bij verordening algemene rijksregels op 
provinciale regels nader in te vullen of daarvan af te wijken. Met deze flexibiliteitsinstrumenten is 
het mogelijk de algemene regel zo nodig op een specifieke situatie af te stemmen. In het 
wetsvoorstel zijn de verschillende instrumenten geüniformeerd tot een overzichtelijke set 
flexibiliteitsbepalingen. Bij de vormgeving van deze flexibiliteitsbepalingen speelde de 
rechtszekerheid voor initiatiefnemers een belangrijke rol. Hoofdstuk 4 van het wetsvoorstel kent 
drie specifieke bepalingen: de maatwerkvoorschriften, waarbij bij beschikking nadere invulling, 
aanvulling of afwijking van algemene regels mogelijk is (artikel 4.5), de maatwerkregels, waarbij 
nadere invulling, aanvulling of afwijking van algemene regels bij omgevingsplan, 
omgevingsverordening of waterschapsverordening kan plaatsvinden (artikel 4.6), en de regeling 
van gelijkwaardigheid (artikel 4.7). Deze specifieke bepalingen kunnen zowel in decentrale regels 
als in rijksregels worden toegepast. Aangevuld met het instrument melding (artikel 4.4) waarmee
