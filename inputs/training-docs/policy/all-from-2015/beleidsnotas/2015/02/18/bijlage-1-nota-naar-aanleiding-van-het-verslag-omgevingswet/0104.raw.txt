wetsvoorstel nog mogelijkheden van bijsturen, maar deze zijn niet onbeperkt. Voor zover mogelijk 
vindt het bijsturen dan door het bevoegd gezag plaats (veelal het college van burgemeester en 
wethouders). Binnen algemene regels kan het bijsturen vooral door het toepassen van 
maatwerkvoorschriften plaatsvinden, maar uitsluitend binnen de ruimte die het instrument biedt. 
Een algemeen toegestane activiteit kan bij maatwerkvoorschrift niet alsnog verboden worden. Het 
weigeren van een omgevingsvergunning kan uiteraard wanneer het beoordelingskader voor de 
specifieke activiteit daar ruimte voor biedt, maar niet om redenen die buiten het beoordelingskader 
vallen. Het is aan de gemeenteraad om te bepalen in hoeverre er veel of weinig afwegingsruimte in 
de in het omgevingsplan op te nemen beoordelingsregels wordt gelaten. Bij een grote 
afwegingsruimte (met meer abstractere beoordelingsregels), bestaat er voor het bevoegd gezag 
juist een goede mogelijkheid om bij het verlenen van een vergunning maatwerk te leveren. Een 
verdergaande mogelijkheid, waarbij de Tweede Kamer, provinciale staten of de gemeenteraad 
buiten de reguliere instrumenten van het wetsvoorstel alsnog de mogelijkheid zouden krijgen een 
activiteit tegen te gaan wordt niet overwogen, omdat die grote gevolgen zou hebben voor de 
voorspelbaarheid van regels en rechtszekerheid.  
Rechtszekerheid en betrokkenheid van belanghebbenden 
De leden van de PvdA-fractie zien graag dat in de wet waarborgen worden opgenomen dat 
belanghebbenden vroegtijdig geïnformeerd worden, betrokken worden bij te maken afwegingen in 
een besluit en de mogelijkheid van bezwaar en beroep hebben tegen zo’n besluit in gevallen waarin 
het besluitnemende bestuursorgaan bij zo’n besluit afwijkt van regels die (ook) strekken tot 
bescherming van hun belangen (3.6).  
In paragraaf 6.3 wordt nader ingegaan op de betrokkenheid van belanghebbenden in de voorfase 
van de besluitvorming. In de beantwoording hier zal de regering ingaan op de betrokkenheid in de 
formele fase. In de meeste gevallen hebben flexibiliteitsmogelijkheden betrekking op decentrale 
regelgeving of projectbesluiten. Voor de totstandkoming daarvan kent het wetsvoorstel stevige 
waarborgen voor de betrokkenheid van burgers en bedrijven, zoals de toepassing van de ‘sneller 
en beter’-aanpak bij projectbesluiten, de toepassing van de uniforme openbare 
voorbereidingsprocedure (afdeling 3.4 Awb) en de beroepsmogelijkheid bij omgevingsplannen en 
projectbesluiten. Bovendien kunnen burgers hun belangen kenbaar maken aan leden van de 
volksvertegenwoordiging voorafgaand aan de vaststelling van een omgevingsplan of verordening. 
Ook als flexibiliteitsmogelijkheden betrekking hebben op de beoordelingsregels voor vergunningen 
is er steeds een mogelijkheid voor bezwaar of zienswijzen en beroep door belanghebbenden. Een 
maatwerkvoorschrift is – in tegenstelling tot de boven beschreven flexibiliteitsmogelijkheden – 
steeds een zelfstandige beschikking om af te wijken van de geldende algemene regels. Ook deze 
beschikking staat open voor bezwaar en beroep. In alle gevallen is er dus voorafgaande aan de 
definitieve besluitvorming een mogelijkheid om zich uit te spreken over de toepassing van 
flexibiliteitsmogelijkheden. 
Rechtszekerheid bij decentrale regels over activiteiten  
De in de vorige sectie besproken waarborgen zijn ook van toepassing als decentrale 
bestuursorganen gebruik maken van de flexibiliteitsbepalingen uit het wetsvoorstel, zoals 
maatwerkregels of gebiedsgerichte regelingen op maat voor instructieregels, omgevingswaarden of 
vergunningvereisten. Zo kunnen belanghebbende burgers en bedrijven zich al in de fase van 
totstandkoming uitspreken over de keuze tussen algemene regels en omgevingsvergunningplicht, 
en in samenhang daarmee over de mate van flexibiliteit in relatie tot rechtszekerheid. Wanneer in 
decentrale regelgeving gekozen wordt voor de inzet van de flexibiliteitsbepalingen uit het 
wetsvoorstel, volgt de inhoudelijke begrenzing daarvan uit het omgevingsplan of de verordening 
zelf. Het Rijk en de provincie kunnen in de door het wetsvoorstel begrensde gevallen zo nodig 
instructieregels stellen over de inhoud van de decentrale regels. 
4.6 Experimenteerbepaling
