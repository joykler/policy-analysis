4 Balans flexibiliteit en rechtszekerheid 
4.1 Algemeen 
Veel vragen in het verslag gaan over de werking en betekenis van flexibiliteit, in het bijzonder in 
relatie tot rechtszekerheid. Diverse fracties vragen om te verduidelijken wanneer flexibiliteit aan de 
orde kan zijn en op welke manier de voorspelbaarheid, inzichtelijkheid en rechtsbescherming is 
geborgd, zowel voor burgers, bedrijven als overheden.  
Zo kunnen de leden van de PvdA-fractie zich vinden in flexibiliteit, mits flexibiliteit in balans blijft 
met rechtszekerheid en voorspelbaarheid. Ze wijzen op het risico dat burgers en bedrijven niet 
meer weten waar ze aan toe zijn en wat nu nog wel of niet is toegestaan. Ze onderschrijven de 
principes van voorkomen van onnodige belemmering van flexibiliteit, van maatwerk en co-creatie, 
mits de antoniemen van die principes – bescherming, het voorkomen van willekeur, 
rechtszekerheid en rechten van derden – voldoende zijn geborgd (1.47, 1.48, 1.49, 1.50). Ze 
vrezen voor meer onduidelijkheid en rechtsonzekerheid bij zowel initiatiefnemers als omwonenden 
over wat er wel en niet mogelijk is (3.8).  
De leden van de PvdD-fractie wijzen op de tegenstelling die zit in het streven naar enerzijds meer 
duidelijkheid voor de gebruikers van het omgevingsrecht, en anderzijds meer flexibiliteit bij het 
bevoegd gezag in de belangenafweging en vragen de regering hierop te reflecteren (4.148). De 
leden van de CDA-fractie plaatsen een kanttekening bij de grote mate van flexibiliteit die het 
wetsvoorstel mogelijk maakt: de mate van flexibiliteit is erg groot, zo groot dat als op grote schaal 
van de afwijkingsmogelijkheden gebruik wordt gemaakt, de uitvoeringspraktijk minder inzichtelijk 
en minder voorspelbaar wordt. Uit een oogpunt van rechtszekerheid vinden deze leden dat 
ongewenst. Graag vernemen deze leden de visie van de regering hierop, en zien dat aan de hand 
van casussen duidelijk gemaakt wordt hoe beide ogenschijnlijk tegenstrijdige belangen verenigd 
kunnen worden. Deze leden streven dus naar een aanpak die heel flexibel kan zijn én voldoende 
rechtszekerheid kan bieden (7.7). 
De leden van de D66-fractie zien grote voordelen van veel ruimte voor flexibiliteit en bestuurlijke 
afwegingen in het wetsvoorstel, maar maken zich wel zorgen over de rechtszekerheid en de 
voorspelbaarheid van de wet. Deze leden vragen de regering welke balans tussen flexibiliteit en 
rechtszekerheid zij voor ogen heeft (7.13). Deze leden vragen de regering om aan te geven op 
welke punten in de AMvB’s zij ervoor zal zorgen dat de rechtszekerheid gewaarborgd wordt 
(7.14). De leden van de fractie van GroenLinks vragen in dit verband of de beoogde vergroting 
van de bestuurlijke afwegingsruimte voldoende garanties kent dat alle betrokken belangen en 
belanghebbenden in de uiteindelijke besluitvorming worden betrokken, of de beoogde flexibiliteit 
zich wel met de noodzakelijkheid van een heldere normstelling verhoudt en hoe in algemene zin de 
rechtszekerheid voor betrokkenen wordt gegarandeerd (7.28). 
Het antwoord op deze vragen wordt niet alleen in dit hoofdstuk gegeven. In paragraaf 2.4 van deze 
nota is beschreven op welke wijze de verschillende vormen van flexibiliteit doelgericht en op maat 
ingezet kunnen worden. In de kabinetsbrief Contouren uitvoeringsregelgeving wordt de 
voorgenomen uitwerking verder beschreven. In de beantwoording in dit hoofdstuk wordt eerst 
dieper ingegaan op de betekenis van het (verzamel)begrip flexibiliteit. Er zijn verschillende vormen 
van flexibiliteit die elk aan een specifiek instrument van de Omgevingswet zijn gekoppeld. In dit 
hoofdstuk wordt achtereenvolgens ingegaan op de vragen over flexibiliteitsmogelijkheden bij regels 
die zijn gericht tot overheden (bestuurlijke afwegingsruimte, paragraaf 4.2) en de 
flexibiliteitsmogelijkheden bij regels over activiteiten die gericht zijn tot een ieder (paragraaf 4.3). 
Daarna volgt een antwoord op de vragen over flexibiliteit en rechtszekerheid (paragraaf 4.5). Tot 
slot volgt het antwoord op enkele vragen over de experimenteerbepaling (zie paragraaf 4.6). Op de 
werking van zorgplichtbepalingen wordt in paragraaf 8.5 van deze nota ingegaan.
