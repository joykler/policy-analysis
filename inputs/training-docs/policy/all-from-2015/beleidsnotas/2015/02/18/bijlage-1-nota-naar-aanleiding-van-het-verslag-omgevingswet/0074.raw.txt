benadrukken dat het onderzoek door het PBL is uitgevoerd op 27 december 2013. Om een (nog) 
actueler beeld van de praktijk te krijgen is door het ministerie van Infrastructuur en Milieu een 
praktijkonderzoek gestart. De resultaten hiervan worden in het voorjaar met de VNG en het IPO 
besproken. Bekeken wordt of aanpassing van de regels en de handreiking op korte termijn, voor de 
inwerkingtreding van het wetsvoorstel en de uitvoeringsregelgeving, nodig is. 
De ladder voor duurzame verstedelijking wordt opgenomen in het voorgenomen Besluit kwaliteit 
leefomgeving. De regering beziet hierbij hoe de doelstellingen die aan dit instrument ten grondslag 
liggen, het beste kunnen worden bereikt. Bij de uitwerking worden de uitkomsten van de 
genoemde onderzoeken meegenomen. Voorkomen moet worden dat de ladder door een te strikte 
toepassing bijvoorbeeld averechts werkt in transformatie- en herstructureringsgebieden.  
3.9.7 Cultureel erfgoed en archeologische toevalsvondsten 
Cultureel erfgoed en omgevingsplannen 
Het is de leden van de fractie van de SP onduidelijk welke plaats cultuurhistorie in de ruimtelijke 
ordening toebedeeld krijgt. Omdat het niet is opgenomen in de wetsartikelen zelf, zal dit per artikel 
een plek moeten krijgen. Zij vragen zich af of dit de bedoeling was van de wetgever en of dit niet 
leidt tot misverstanden. Bij veel gemeenten wordt het belang, naar de mening van deze leden, 
onvoldoende onderkend. Daarnaast is de Modernisering van de Monumentenzorg naar de mening 
van deze leden niet op alle terreinen ‘geland’. Ze vragen of de gebiedsgerichte monumentenzorg 
voldoende gedekt is, de bescherming voldoende en gelijkwaardig geregeld is, en hoe cultureel 
erfgoed behouden wordt (4.114)  
Net als de leden van de fractie van de SP heeft de regering het behoud van cultureel erfgoed hoog 
in het vaandel staan. Het huidige stelsel voor behoud van cultureel erfgoed zal dan ook materieel 
gezien nagenoeg een-op-een worden overgezet naar het stelsel van de Omgevingswet. Dit is naar 
het oordeel van de regering al zichtbaar in het wetsvoorstel, maar komt vooral ook in de memorie 
van toelichting tot uitdrukking. Ook wordt daarbij uitdrukkelijk gerefereerd aan de voor de fysieke 
leefomgeving relevante internationale verdragen op het gebied van het cultureel erfgoed. Voor een 
globale schets van wat vanuit het huidige stelsel voor cultureel erfgoed over gaat naar de 
Omgevingswet wordt verwezen naar de passage over de Monumentenwet 1988 in bijlage 1 bij deze 
nota. 
De leden van de fractie van de SP hebben gelijk dat de inhoudelijke normen of de uitwerking 
daarvan veelal op AMvB-niveau hun plaats zullen krijgen en met de wet alleen het beeld nog niet 
compleet is. Dit hangt samen met de systematiek van het wetsvoorstel, waarin de materiële 
normen op AMvB-niveau worden gebundeld, om zo de kenbaarheid en de samenhang te vergroten 
en de wet zelf in omvang beperkt te houden. De regering heeft er belang aan gehecht wel al op 
wetsniveau een goed beeld te geven van het stelsel voor cultureel erfgoed. Allereerst merkt artikel 
1.2, tweede lid, onder i, van het wetsvoorstel cultureel erfgoed expliciet aan als onderdeel van de 
fysieke leefomgeving en benoemt artikel 1.3 het bereiken en in stand houden van een veilige en 
gezonde fysieke leefomgeving en een goede omgevingskwaliteit – waartoe ook cultureel erfgoed 
behoort – als doelen van de wet. 
Verder bevat het wetsvoorstel een aantal concrete bepalingen, zoals artikel 2.34, derde lid, over de 
aanwijzing van rijksbeschermde stads- en dorpsgezichten, artikel 5.1, eerste lid, onder c over de 
rijksmonumentenactiviteit en de artikelen 19.8 en 19.9 over archeologische toevalsvondsten van 
algemeen belang. 
Overigens wordt cultureel erfgoed voor een groot deel door decentrale overheden beschermd. 
Denk aan gemeentelijke en provinciale monumenten, stads- en dorpsgezichten en 
cultuurlandschappen. In dit verband wijst de regering op artikel 2.28, onder a, dat de grondslag 
biedt voor instructieregels over het behoud van cultureel erfgoed in het omgevingsplan. Concreet 
betekent dit dat gemeenten de opdracht krijgen om bij het vaststellen of wijzigen van het 
omgevingsplan rekening te houden met het bekende of te verwachten cultureel erfgoed. Tot deze 
verplichting behoort ook het inventariseren van beschermenswaardig cultureel erfgoed en het 
74
