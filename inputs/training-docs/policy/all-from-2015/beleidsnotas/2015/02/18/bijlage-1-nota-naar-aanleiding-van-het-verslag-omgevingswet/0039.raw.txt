Het preventiebeginsel komt in het wetsvoorstel tot uitdrukking door te bepalen dat algemene 
regels over milieubelastende activiteiten en lozingsactiviteiten en de beoordelingsregels voor 
vergunningen voor deze activiteiten ertoe strekken dat “alle passende preventieve maatregelen 
tegen verontreiniging worden getroffen”. De AMvB-wetgever krijgt hier ter uitvoering van het 
beginsel een opdracht mee (zie de artikelen 4.22, tweede lid, onder a; 4.23, tweede lid, onder a; 
5.23, tweede lid en 5.25, tweede lid). Ook komt het tot uitdrukking in artikel 5.28, tweede lid, 
zoals dat gewijzigd wordt door de nota van wijziging (zie de toelichting op de nota van wijziging). 
Het beginsel van bestrijding aan de bron zal tot uitdrukking komen in algemene regels in het 
voorgenomen Besluit activiteiten leefomgeving. Verder is een ‘ondersoort’ van het beginsel van 
bestrijding aan de bron, het BBT-beginsel (‘beste beschikbare technieken’), op dezelfde wijze 
verankerd als het preventiebeginsel. De AMvB-wetgever krijgt in het wetsvoorstel ook ter 
uitvoering van het BBT-beginsel een opdracht mee (zie de artikelen 4.22, tweede lid, onder b; 
4.23, tweede lid, onder b; 5.23, tweede lid en 5.25, tweede lid). 
Het voorzorgsbeginsel speelt een rol bij het vaststellen van normering, ook op Europees niveau. Als 
het gebruikt wordt voor nationale normen, zal het in het algemeen worden aangevoerd in de 
toelichting bij het besluit waarin die normen zijn opgenomen. Daarnaast speelt het soms een rol bij 
concrete besluiten als er wetenschappelijke aanwijzingen zijn dat bepaalde risico’s optreden, maar 
een wetenschappelijk onderbouwde normering nog niet mogelijk is. Deze tweede rol is vooral aan 
de orde in het begin van de beleidscyclus. Als de stand van de wetenschap zich verder heeft 
ontwikkeld, is het voorzorgsbeginsel niet meer nodig ter onderbouwing van specifieke regels of 
voorschriften in dergelijke besluiten. Het voorzorgsbeginsel zal in enkele gevallen tot uitdrukking 
komen in de beoordelingsregels voor vergunningen, bijvoorbeeld bij de Natura 2000-activiteit. In 
de nota van wijziging is artikel 5.28, tweede lid, gewijzigd om dit beter tot uitdrukking te brengen. 
Het beginsel dat de veroorzaker betaalt is in de milieuwereld vooral bekend als ‘de vervuiler 
betaalt’. Dit beginsel komt deels tot uitdrukking in de – impliciet gelaten, want inmiddels 
vanzelfsprekende – regeling dat de vergunninghouder alle kosten betaalt die nodig zijn ter naleving 
van de voorschriften. Ook andere financiële voorschriften in hoofdstuk 13 van het wetsvoorstel 
dragen er aan bij dat de kosten als gevolg van een initiatief zoveel mogelijk op de initiatiefnemer 
drukken. Ook bij de regeling voor grondexploitatie speelt het een rol.  
Het beginsel van geen achteruitgang (‘standstill’) is uitgewerkt in verschillende EU-richtlijnen, 
bijvoorbeeld in de kaderrichtlijn water, de kaderrichtlijn mariene strategie, de vogelrichtlijn en de 
habitatrichtlijn. Het blijkt dat in de EU-richtlijnen die noodzaken tot verplichte programma’s steeds 
gekozen is voor doorwerking van dit beginsel langs juridische weg, al zijn er grote verschillen in de 
wijze waarop het doorwerkt. Het beginsel is daarmee een verplicht uitgangspunt voor beleid, dat in 
de Nederlandse regelgeving geïmplementeerd is en moet blijven. In het wetsvoorstel is het 
beginsel herkenbaar in artikel 2.26, tweede lid. In het voorgenomen Besluit kwaliteit leefomgeving 
zal het voor de verschillende Europees verplichte programma’s verwoord worden conform de 
richtlijnen. Dat vormt ook het antwoord op de vraag van de leden van de ChristenUnie-fractie 
waarom er geen beletsel was om dit beginsel in het wetsvoorstel op te nemen (3.26c). 
Het nabijheidsbeginsel (niet-afwentelbeginsel) kan een belangrijke rol spelen bij beleidsvorming. 
Het beleid kan er bijvoorbeeld op gericht zijn om een activiteit met negatieve gevolgen voor de 
fysieke leefomgeving te verrichten in Nederland om zo te voorkomen dat die gevolgen optreden in 
buurlanden of derde landen. Het beginsel komt tot uitdrukking in artikel 7 van de richtlijn 
overstromingsrisico’s dat geïmplementeerd zal worden in de instructieregels over 
overstromingsrisicobeheerplannen. Ook speelt het een rol in de regelgeving voor afvalstoffen, die 
pas op een later moment in de Omgevingwet geïntegreerd wordt.  
Het profijtbeginsel, dat inhoudt dat burgers en bedrijven bijdragen in de kosten van de door de 
overheid voortgebrachte voorzieningen, komt tot uitdrukking in het voorstel om weer leges te gaan 
heffen voor omgevingsvergunningen voor milieubelastende activiteiten. Ook is profijt, naast 
proportionaliteit en toerekenbaarheid, een van de criteria op basis waarvan de kosten van de 
grondexploitatie toegerekend worden aan een exploitatiegebied. Verder speelt dit beginsel een rol 
bij overeenkomsten van schadevrijwaring. Daarin is opgenomen dat de aanvrager de eventuele 
39
