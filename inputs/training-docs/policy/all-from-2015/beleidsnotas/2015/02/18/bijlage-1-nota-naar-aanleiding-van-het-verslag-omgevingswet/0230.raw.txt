12.3 VTH – Vergunningverlening, Toezicht en Handhaving 
12.3.1 Algemeen 
De leden van de SP-fractie hebben verschillende vragen gesteld over de rol van 
vergunningverlening, toezicht en handhaving onder de Omgevingswet, de benodigde kennis en 
kunde om die taken goed uit te voeren en de betekenis van het wetsvoorstel verbetering 
vergunningverlening, toezicht en handhaving (4.20, 4.22, 10.2). Vergunningverlening, toezicht 
en handhaving zijn onmisbare onderdelen in het omgevingsrecht. De daarvoor beschikbare 
instrumenten en toegekende bevoegdheden stellen de betrokken overheden in staat activiteiten te 
reguleren en het naleven van gestelde regels te controleren en zo nodig af te dwingen. Het zijn 
vooral de decentrale overheden die nu en in de toekomst VTH-taken uitvoeren. Zij zijn al geruime 
tijd bezig om die uitvoering verder te verbeteren. Kennis en kunde zijn daarbij belangrijke 
speerpunten. Het wetsvoorstel verbetering vergunningverlening, toezicht en handhaving 
(wetsvoorstel tot wijziging van de Wet algemene bepalingen omgevingsrecht, zoals gewijzigd bij 
73
nota van wijziging) , dat op 19 december bij uw Kamer is aangeboden, sluit daarop aan. Dit 
wetsvoorstel introduceert een nieuwe paragraaf 5.2 in de Wabo, getiteld: ‘Kwaliteitsbevordering en 
samenwerking’ die de huidige paragraaf 5.2 moet vervangen. Overheden dragen, volgens het 
gewijzigd wetsvoorstel, zorg voor een goede kwaliteit van de uitvoering. Een aantal taken, 
voornamelijk binnen het milieudomein, die samen het zogenaamde basistakenpakket vormen, 
wordt namens die overheden uitgevoerd door omgevingsdiensten. Het wetsvoorstel bepaalt dat de 
betrokken overheden zelf bij verordening regels stellen die de kwaliteit van de uitvoering van de 
basistaken door de omgevingsdiensten borgen. Ter vergroting van de effectiviteit van toezicht en 
handhaving regelt het wetsvoorstel de gegevensuitwisseling tussen de verschillende diensten en 
overheden. Het wetsvoorstel verbetering vergunningverlening, toezicht en handhaving dient eerst 
nog door beide Kamers te worden aanvaard. Vervolgens kan de in het wetsvoorstel voorgestelde 
nieuwe paragraaf 5.2 van de Wabo in werking treden. Deze paragraaf wordt vervolgens via de 
Invoeringswet Omgevingswet in de Omgevingswet opgenomen. Zo nodig zal de tekst van de 
paragraaf worden aangepast als nieuwe ontwikkelingen in het stelsel van uitvoering van 
vergunningverlening, toezicht en handhaving daartoe aanleiding geven. Tegen deze achtergrond 
acht de regering het niet goed mogelijk nu al een transponeringstabel op artikelsniveau te maken 
die aangeeft welke veranderingen er te zijner tijd bij inwerkingtreding van de Omgevingswet zullen 
worden doorgevoerd ten opzichte van de huidige paragraaf 5.2 van de Wabo.  
De leden van de SP-fractie hebben specifiek nog gevraagd naar de mogelijkheid om de 
certificeringssystematiek voor ambtenaren zoals die in de bodemsanering geldt ook uit te rollen 
naar andere sectoren (4.21). De regering neemt de suggestie van de leden van de SP-fractie mee 
bij de verdere discussie met de andere overheden over professionalisering van de uitvoering. De 
ervaringen bij bodemsanering zijn goed. De provincies en betrokken gemeenten hebben zich 
bestuurlijk gecommitteerd om te werken volgens de Normbladen 8001/8002. De resultaten hiervan 
worden jaarlijks bij elke provincie en deelnemende gemeente getoetst in een visitatieprogramma, 
waarvan de resultaten ook jaarlijks samengevat worden gerapporteerd. Dit heeft geleid tot een 
structurele kwaliteitsverbetering bij het verlenen van beschikkingen, bij toezicht en handhaving en 
ook bijvoorbeeld bij het ontwikkelen van beleid en het toetsen van plannen. 
Een onjuiste naleving van de regels 
In antwoord op de vraag van de leden van de fractie van de PvdD (2.26) kan de regering 
bevestigen dat er na inwerkingtreding van de Omgevingswet nog steeds sprake kan zijn van 
overschrijding van normstelling, die onderdeel is van regelgeving. Daarbij moet wel een 
onderscheid worden gemaakt naar regels die zich richten tot initiatiefnemers zoals burgers en 
bedrijven (algemene regels en vergunningvoorschriften) en regels die zich richten tot 
bestuursorganen bij het nemen van besluiten, zoals een besluit op een aanvraag om 
omgevingsvergunning (instructieregels, beoordelingsregels). Het niet naleven van regels door 
                                                
73
 Kamerstukken II 2014/15, 33 872, nr. 8.
