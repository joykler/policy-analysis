De leden van de PvdA-fractie vragen de regering waarom de waterschapsverordening niet opgaat 
in de Omgevingswet (5.11). Het wetsvoorstel heeft ook betrekking op de waterschapsverordening. 
Artikel 2.5 van het wetsvoorstel bepaalt dat het waterschap één waterschapsverordening vaststelt 
waarin regels over de fysieke leefomgeving worden opgenomen.  
8.3 Omgevingsvisie  
8.3.1  Reikwijdte en inkadering omgevingsvisie 
De leden van de fractie van de VVD vragen hoe overlap tussen omgevingsvisies van het Rijk, 
provincies en gemeenten kan worden voorkomen en de leden van de fractie van de SGP willen 
weten hoe is vastgelegd dat een omgevingsvisie alleen kan gaan over die onderwerpen waarover 
de bevoegdheid van een bestuursorgaan zich uitstrekt (1.45, 3.32). 
Uit de systematiek van de Omgevingswet volgt dat de omgevingsvisie van een bestuursorgaan 
alleen kan gaan over de onderwerpen waarover zijn taken en bevoegdheden op grond van de 
Omgevingswet of andere wetten zich uitstrekken. Theoretisch kan een bestuursorgaan ook 
doelstellingen formuleren over onderwerpen die niet onder de taken of bevoegdheden van dat 
orgaan vallen. Dat is echter niet erg zinvol omdat het desbetreffende bestuursorgaan deze 
doelstellingen dan niet zal kunnen realiseren. De leden van de VVD-fractie vragen naar overlap 
tussen omgevingsvisies van het Rijk, provincies en gemeenten en zien dat als een mogelijk 
probleem. De huidige praktijk bij structuurvisies laat zien dat de verhouding tussen de 
structuurvisies van de diverse bestuursorganen niet tot grote problemen leidt. De regering 
verwacht dat dit voor omgevingsvisies niet anders zal zijn. De regering vindt het zelfs een goede 
zaak als bestuursorganen over de grenzen van hun bestuursgebied heen kijken. De fysieke 
leefomgeving houdt immers niet op bij de grens van een gemeente, waterschap of provincie. Veel 
opgaven voor de fysieke leefomgeving kunnen alleen worden opgelost met een integrale aanpak op 
meerdere niveaus (co-actor-schap, hieraan is in de memorie van toelichting aandacht besteed: zie 
onder andere paragraaf 4.2.2 onder het kopje ‘Bestuursorganen werken samen’). Voorbeelden 
daarvan zijn de thema’s lucht-, bodem- en waterverontreiniging, maar ook vraagstukken zoals 
bevolkingsgroei en -krimp, en herstructurering van verouderde bedrijfsterreinen. Voor dergelijke 
opgaven is het dan ook wenselijk dat zowel het Rijk, de provincies als de gemeenten in hun 
omgevingsvisies hierover beleid formuleren. Iedere overheidslaag moet dat doen passend bij het 
eigen schaalniveau en de eigen taken en bevoegdheden en in afstemming op de taken en 
bevoegdheden van andere bestuursorganen (artikel 2.2). 
In antwoord op de suggestie van de leden van de SGP-fractie over het subsidiariteitsbeginsel in 
relatie tot de omgevingsvisie wil de regering erop wijzen dat een verplichte toepassing van het in 
het wetsvoorstel vervatte subsidiariteitsbeginsel voor beleidsdocumenten als de omgevingsvisie 
niet aan de orde is (3.33). Het wetsvoorstel gaat uit van een scheiding tussen beleid en 
normstelling. De opdracht tot inachtneming van het subsidiariteitsbeginsel is verbonden aan de 
normstellende bevoegdheden van provincie en Rijk. De omgevingsvisie en de programma’s zijn 
instrumenten voor de formulering van beleid. De omgevingsvisie bevat de neerslag van de 
afweging welke belangen en onderwerpen het desbetreffende bestuur wil behartigen en de 
geformuleerde standpunten en doelstellingen daarover. De omgevingsvisie bindt in principe alleen 
het vaststellend bestuursorgaan zelf bij de uitoefening van zijn bevoegdheden en onttrekt geen 
aspecten of onderdelen van de zorg voor de fysieke leefomgeving aan andere bestuursorganen. In 
dat opzicht wijkt dit instrument niet af van de huidige structuurvisie of andere planfiguren die in 
hoofdstuk 3 van het wetsvoorstel opgaan. Het zou naar het oordeel van de regering dan ook 
vreemd zijn om de in artikel 2.3 vervatte subsidiariteits- en proportionaliteitstoets aan de 
omgevingsvisie te verbinden. Ook in de Gemeentewet en de Provinciewet is de toepasselijkheid van 
het subsidiariteitsbeginsel beperkt tot ‘maatregelen’ in de betekenis van juridische instrumenten 
die daadwerkelijk een inbreuk maken op de gemeentelijke autonomie. Een zelfbindende 
omgevingsvisie leidt niet tot een dergelijke inbreuk. Het subsidiariteitsbeginsel dient daarom naar 
het oordeel van de regering slechts verplicht in acht te worden genomen daar waar het 
bestuursorgaan daadwerkelijk door de toepassing van bevoegdheden, de zorg voor aspecten of
