De verkenning maakt duidelijk dat niet alleen kennis van wettelijke instrumenten van belang is, 
maar dat vooral de wijze hoe hiermee wordt omgegaan belangrijk is. Bovenstaande impact-analyse 
maakt het nut en de noodzaak van een gezamenlijk implementatieprogramma van het Rijk en de 
decentrale overheden duidelijk. In het Bestuursakkoord dat in de vorige paragraaf genoemd is 
komen de afspraken te staan over de invoeringsondersteuning en de betrokkenheid van het Rijk. 
De invoeringsondersteuning zal een breed pakket aan maatregelen beslaan: van expertteams die 
overheden helpen bij de overgang naar een samenhangende benadering tot cursussen en 
opleidingen voor vergunningverleners tot een landelijk informatiepunt waarbij burgers, bedrijven 
en overheden terecht kunnen voor vragen over de Omgevingswet. Ook zal de implementatie van 
de digitalisering worden ondersteund.  
Veel van de beoogde gedragsveranderingen, zoals vroegtijdige participatie van burgers, versnelling 
van besluitvorming en samenhangende benadering van de fysieke leefomgeving, kunnen 
toegepast. Daarom is het Rijk het programma Nu al Eenvoudig Beter gestart, waarbij overheden 
worden gestimuleerd en geïnspireerd om nu al ervaring op te doen met nieuwe manieren van 
werken, passend in de stelselherziening. Zo experimenteren al 35 gemeenten met het opstellen 
van omgevingsplannen en werken net zoveel gemeenten en provincies nu al aan een 
omgevingsvisie. Ook starten begin 2015 energiebedrijven om ervaring op te doen met vroegtijdige 
participatie en het projectbesluit. Nu ervaring opdoen in de geest van de Omgevingswet is cruciaal 
om de implementatie later soepel te laten verlopen. De introductie van de Omgevingswet is 
daarmee geen ‘big bang’ maar een logisch gevolg van een werkwijze waarmee overheden, burgers 
en bedrijven al ervaring hebben opgedaan.  
De leden van de fractie van de SP (7.5) vragen in hoeverre bestuursorganen nu vaker dan 
voorheen de telefoon pakken om geschillen op te lossen en hoe dit onder de Omgevingswet meer 
ingeburgerd raakt. De regering deelt de visie van deze leden dat een telefoontje van een 
ambtenaar een kansrijke eerste stap kan zijn ter oplossing van een conflict tussen bijvoorbeeld het 
bestuur en burger. Er zijn diverse initiatieven die deze informele aanpak ondersteunen zoals het 
programma Prettig contact met de overheid van het Ministerie van Binnenlandse Zaken en 
Koninkrijksrelaties dat een informele aanpak ofwel mediationvaardigheden in het contact tussen 
bestuursorganen en burgers bevordert.  
Ook geschillen tussen overheden horen in beginsel bestuurlijk opgelost te worden. Vast staat dat 
het belang van onderling overleg met de invoering van de Omgevingswet groter wordt. Dit blijkt 
ook uit een impactanalyse die door het Kwaliteitsinstituut Nederlandse Gemeenten in opdracht van 
het Rijk en de VNG is uitgevoerd. Daarom zal het implementatieprogramma voor de Omgevingswet 
voorzien in maatregelen die specifiek gericht zijn op het verbeteren van de samenwerking tussen 
bestuursorganen, zowel tussen ambtenaren als bestuurders. 
De leden van de fractie van de PvdD stellen dat het enkele jaren duurt voordat de praktijk 
vertrouwd is met nieuwe terminologie en (juridische) instrumenten. Deze stelselwijziging zal een 
enorme belasting vormen voor de mensen die ermee moeten werken, dus grondige en doordachte 
voorbereiding, duidelijkheid en korte periode van omschakeling is essentieel. Enerzijds kan dit door 
de omslag in de tijd kort te houden, anderzijds door een goede overgangsregeling voor projecten 
die onder huidige regelgeving en procedures gestart zijn. Hoe wordt dit precies vorm gegeven, zo 
vragen zij (15.9). 
De regering onderschrijft het belang van een grondige en doordachte voorbereiding van de 
implementatie. Met behulp van een gezamenlijk en stevig implementatieprogramma van Rijk en 
decentrale overheden wordt een soepele invoering van de Omgevingswet nagestreefd. Ten tweede 
hoeft de uitvoeringspraktijk niet te wachten tot het 2018 is. Ook nu al kan en wordt op veel 
plekken in de geest van de Omgevingswet gewerkt. De regering ondersteunt dit met het 
programma Nu al Eenvoudig Beter, waarin overheden, maatschappelijke organisaties en bedrijven 
in pilots en experimenten ervaring opdoen. Ook dit zorgt voor een soepele invoering. Tot slot wordt 
in de invoeringsregelgeving voorzien in overgangsrecht. Uitgangspunt daarbij zal zijn dat projecten 
waarvan de juridische procedure al is gestart voorafgaand aan de inwerkingtreding, volgens het 
oude recht kunnen worden afgehandeld.
