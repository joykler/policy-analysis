wetgevingsproces. Het desbetreffende concept-wetsvoorstel wijzigt bepalingen van de Wabo en de 
Woningwet die zullen opgaan in de Omgevingswet. Beoogd is dat de nieuwe regels voor 
kwaliteitsborging, nadat het parlement ermee heeft ingestemd, nog voor 2018 in werking treden. 
Als dat het geval is, zal via de invoeringsregelgeving worden gezorgd dat de Omgevingswet daarop 
wordt aangepast, voordat deze wet in werking treedt.  
De leden van de PvdA-fractie zijn van mening dat toezicht en handhaving overheidstaken zijn en 
moeten blijven en verzetten zich tegen het uitbesteden van deze taken aan private partijen 
(3.14). De regering is van mening dat van het geheel overlaten van toezicht aan private partijen 
geen sprake kan zijn. Zij deelt het standpunt van deze leden dat de overheid eindverantwoordelijk 
is en blijft. De regering acht het wel aanvaardbaar dat overheden uit efficiencyoverwegingen ertoe 
overgaan bepaalde, eenvoudige toezichtactiviteiten te laten ondersteunen door private partijen, 
onder de voorwaarde dat dit gebeurt in hun naam en onder hun verantwoordelijkheid. Daarnaast 
meent de regering dat onder bepaalde condities toezicht kan worden afgestemd op goed 
naleefgedrag dat duurzaam geborgd is door de ondertoezichtstaande, die daarvoor al dan niet een 
derde private partij inschakelt, zoals een certificatie-instelling. De overheid blijft in die situatie 
toezicht houden, maar past de intensiteit en wijze van toezicht aan op de bewezen goede naleving. 
In de memorie van toelichting, paragraaf 4.18.3, wordt dit nader toegelicht. Daar wordt ook 
verwezen naar het rapport Private borging van regelnaleving in het omgevingsrecht. Inmiddels is in 
opdracht van de regering een vervolgonderzoek gestart dat nagaat onder welke voorwaarden 
certificering van met name managementsystemen toezicht kan ondersteunen. Dit onderzoek wordt 
verricht in samenhang met de lopende actualisatie van het Kabinetsstandpunt over het gebruik van 
76
certificatie en accreditatie in het kader van overheidsbeleid . 
12.3.5 Bestuurlijke boete en strafrechtelijke handhaving 
De leden van de SP-fractie stellen een aantal vragen over de bestuurlijke boete, dit naar aanleiding 
van paragraaf 4.18.4 van de memorie van toelichting (4.100). In die paragraaf is aangegeven dat 
een concreet voorstel voor een regeling van de punitieve handhaving zal worden gedaan in het 
kader van de Invoeringswet Omgevingswet. Dit voorstel zal mede worden gebaseerd op de 
uitkomsten van een nog lopend onderzoek (door de faculteit rechtsgeleerdheid van de 
Rijksuniversiteit Groningen) naar de gewenste opzet en inrichting van de punitieve handhaving van 
de Omgevingswet, waartoe het Ministerie van Infrastructuur en Milieu en het Ministerie van 
Veiligheid en Justitie opdracht hebben gegeven. Dit onderzoek is bij het schrijven van deze nota 
nog niet afgerond. Tot de aandachtspunten van het onderzoek horen enkele van de door deze 
leden gestelde vragen, zoals de vraag naar de voor- en nadelen van de bestuurlijke boete in het 
kader van de handhaving van de Omgevingswet. Ook de vraag naar een landelijk eenduidige 
regeling bij toepassing van een (lik-op-stuk) boete-instrument door een groot aantal verschillende 
bestuursorganen, speelt in dat kader een rol.  
Op de uitkomsten daarvan en de vormgeving van de regeling van de punitieve handhaving – of de 
bestuurlijke boete daarin een plaats zal krijgen en zo ja, in welke mate (over de volle breedte of 
voor enkele specifieke domeinen, zoals het bouwrecht) – van de Omgevingswet wil de regering niet 
vooruitlopen. De uitkomsten van het onderzoek en de vormgeving van de punitieve handhaving 
vergen overleg met alle betrokken partijen: de betrokken ministeries, IPO, VNG, de UvW en het 
Functioneel Parket van het Openbaar Ministerie. De door deze leden gevraagde duidelijkheid kan 
dus op dit moment nog niet worden geboden, maar zal worden gegeven in het wetsvoorstel voor 
de Invoeringswet Omgevingswet. 
Wel wil de regering graag het misverstand wegnemen dat de Wet milieubeheer aan invoering van 
de bestuurlijke boete bij de handhaving van de Omgevingswet in de weg zou staan. Daarvan is 
geen sprake. De bestuurlijke boete is in (hoofdstuk 18 van) de Wet milieubeheer alleen geregeld 
voor de handhaving van het systeem voor de handel in broeikasgasemissierechten door de 
Nederlandse emissieautoriteit (hoofdstuk 16 van de Wet milieubeheer) en heeft geen relatie met 
het onderhavige wetsvoorstel. 
                                                
76
 Kamerstukken II 2003/04, 29 304, nr. 1.
