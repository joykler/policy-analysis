regels in zijn algemeenheid niet groter is bij algemene regels dan bij een vergunningplicht. Voor 
een adequate naleving is het ondermeer van belang, dat regels begrijpelijk en eenduidig 
geformuleerd zijn, zodat voor burgers en ondernemers duidelijk is wat hun rechten en plichten zijn. 
Verder is belangrijk dat de regels goed vindbaar zijn, voorspelbaar zijn en dat het bevoegd gezag 
goed op de hoogte is van de voor toezicht benodigde informatie, en dat op de naleving van de 
regels ook daadwerkelijk wordt toegezien. 
De activiteiten die door het wetsvoorstel worden gereguleerd zijn divers van aard. Afhankelijk van 
de specifieke activiteit zullen bovenstaande aspecten meer of minder gewicht hebben. Bij de 
vormgeving van de uitvoeringsregels zal de regering hiermee rekening houden en de meest 
passende instrumenten(mix) kiezen. Daarbij kan op de ervaringen uit het verleden worden 
voortgebouwd. Die ervaringen laten ook zien dat een vergunning in de praktijk ook inhoudt dat 
elke relevante aanpassing daadwerkelijk in een wijziging van de vergunning wordt vertaald. In de 
praktijk kan dat leiden tot verouderde vergunningen waarbij afwijkingen worden gedoogd, of tot 
een opeenstapeling van wijzigingsvergunningen, die nauwelijks meer te interpreteren zijn. Een 
algemene regel die met verschillende varianten van de activiteit rekening houdt en daarmee een 
voorspelbare set regels creëert heeft dan ook uit het oogpunt van naleefgedrag voordelen. 
Sommige activiteiten lenen zich beter voor het reguleren door middel van vergunningen, andere 
door middel van algemene regels. Het nieuwe stelsel draagt bij aan de inzichtelijkheid van regels 
door bundeling van algemene regels en door verbetering van de toegankelijkheid van de regels 
voor gebruikers via de Laan voor de Leefomgeving (zie ook de voorgaande paragraaf). Het biedt 
een mogelijkheid om, zoals in paragraaf 4.3.1 is beschreven, een mix van instrumenten te kiezen, 
waarbij voordelen van algemene regels worden benut, terwijl de nadelen daarvan worden 
ondervangen. Zo kan een voorafgaande melding aan het bevoegd gezag wenselijk zijn bij 
activiteiten waarvan de gevolgen voor de fysieke leefomgeving aanzienlijk zijn. Hieraan kan 
eventueel een publicatieplicht worden gekoppeld, zodat ook derden van de activiteit op de hoogte 
zijn. Een verplichte, voorafgaande melding kan daarnaast bijvoorbeeld ook aan de orde zijn als de 
het bevoegd gezag op de hoogte moet zijn wanneer een bepaalde activiteit plaatsvindt. Daarmee 
wordt verzekerd dat de toezichthouder tijdig geïnformeerd is over een voorgenomen activiteit en 
preventief kan toetsen of wordt voldaan aan de gestelde regels. Een voorbeeld is de wegbeheerder 
die op de hoogte moet zijn wanneer een bepaalde activiteit op of rond de snelweg – die wordt 
gereguleerd door algemene regels – plaatsvindt. Dit kan immers nodig zijn om een veilig gebruik 
van de snelweg en een goede doorstroming van het verkeer te garanderen. Voorafgaand aan of bij 
het doen van een melding kan de initiatiefnemer informatie inwinnen en advies vragen bij het 
bevoegd gezag. Dit kan voorkomen dat de voorgenomen activiteit later toch strijdig blijkt te zijn 
met de geldende regels. In het kader van de invoeringsbegeleiding zal deze ondersteuning door het 
bevoegd gezag verder aandacht krijgen. 
De leden van de fractie van D66 vragen de regering in hoeverre zij in haar keuze om van 
vergunningen steeds meer naar algemene regels te gaan ook meeneemt dat de kosten van 
controle en handhaving bij algemene regels door de maatschappij betaald worden en dat 
bijvoorbeeld gebouwen waarvan achteraf blijkt dat ze niet aan alle (veiligheids-)eisen voldoen 
maar zelden worden afgebroken (4.124). Bij opstellen van algemene regels heeft de regering 
uiteraard aandacht voor de kosten van toezicht en handhaving. Bij overgang van vergunningen 
naar algemene regels wordt daar in de nota’s van toelichting van de AMvB’s, waarmee die 
overgang wordt ingezet, expliciet aandacht aan besteed. Zoals eerder aangegeven biedt ook het 
vereiste van een vergunning geen garantie voor het naleven van de regels. Zo geldt op dit moment 
een vergunningplicht voor het bouwen van de gebouwen waarnaar de leden van de D66-fractie 
verwijzen.  
6.4.3 Borgen van milieueffecten bij algemene rijksregels 
De leden van de fracties van D66 en de ChristenUnie (4.125, 5.163) hebben vragen gesteld over 
het borgen van milieueffecten bij het reguleren van activiteiten door middel van algemene 
rijksregels. De regering merkt daarover allereerst op dat voor het opstellen van algemene 
rijksregels dezelfde oogmerken en beginselen worden gehanteerd als bij de toetsingskaders voor 
125
