wetsvoorstel om het stelsel van omgevingsrecht eenvoudiger te maken. Er is wel voor gezorgd dat 
een voorbereidingsbesluit niet meer automatisch leidt tot een volledige ‘bevriezing’ van het gebied 
waarvoor het besluit geldt. Het voorbereidingsbesluit kan onder het wetsvoorstel beter toegespitst 
worden op het voorkomen van specifiek aangewezen categorieën van bouw- en andere activiteiten. 
Daarmee kan voorkomen worden dat een voorbereidingsbesluit effecten heeft voor activiteiten die 
ook onder het toekomstige omgevingsplan aanvaardbaar blijven.  
8.1.6 Overige vragen over het omgevingsplan 
De leden van de fractie van de ChristenUnie hebben uit de memorie van toelichting afgeleid dat in 
een omgevingsplan gebouwen niet meer kunnen worden aangewezen voor een ‘maatschappelijke 
functie’. Zij vragen wat het alternatief hiervoor is (5.95). Deze vraag lijkt te berusten op een 
misverstand. Net als gronden in een bestemmingsplan de bestemming maatschappelijke 
doeleinden kan worden gegeven, kan in het omgevingsplan een functie worden gegeven met de 
duiding ‘maatschappelijke doeleinden’. Ook vragen deze leden welke ruimte wordt gecreëerd met 
het vervallen van de verplichting om kennis te geven van het voornemen een bestemmingsplan 
vast te stellen of te herzien. Zij vragen ook of met het vervallen van deze verplichting er wel 
voldoende zekerheid is dat burgerparticipatie tijdig van de grond komt, en of de regering de 
mening deelt dat het onwenselijk is dat burgers pas horen van plannen als de gemeente al zelf een 
concept plan heeft opgesteld (5.101). Het schrappen van deze mededelingsplicht van het 
voornemen om een bestemmingsplan (straks: omgevingsplan) vast te stellen, past in het streven 
om waar mogelijk procedurele vereisten te schrappen en bestuurlijke lasten te verminderen. 
Besluiten tot vaststelling van omgevingsplannen worden voorbereid met toepassing van de 
uniforme openbare voorbereidingsprocedure uit afdeling 3.4 Awb. Die voorziet ook in het openbaar 
maken van het ontwerpbesluit. Die procedure bevat ruime mogelijkheden voor een ieder om 
zienswijzen kenbaar te maken en het besluitvormingsproces te beïnvloeden. Het is gebruikelijk dat 
er ook voorafgaand aan de formele procedure een inspraakronde plaatsvindt op grond van een 
voorontwerpbesluit (zie ook paragraaf 6.3). 
De leden van de fractie van de ChristenUnie (5.104) constateren terecht dat de aanwijzing van 
gemeentelijke monumenten niet meer langs afzonderlijke aanwijzingsbesluiten plaatsvindt, maar 
direct door middel van een wijziging van het omgevingsplan. Het aanwijzen van een gemeentelijk 
monument betreft immers het toedelen van een functie aan een locatie. Daarbij worden regels 
gesteld die met het oog op die functie nodig zijn, zoals het verbod om het monument te slopen, 
verplaatsen of wijzigen. Het is inherent aan het omgevingsplan dat de regels per locatie 
verschillen. Alle besluiten tot wijziging van het omgevingsplan, waaronder een wijziging waarmee 
een functie aan een locatie wordt toebedeeld of andere regels voor een locatie worden gesteld, zijn 
appellabel. Een verschil met de huidige aanwijzingsbesluiten, die worden gegeven op grond van 
een lokale verordening voor monumenten, betreft het beroep in één instantie. Losse 
aanwijzingsbesluiten zijn aan te merken als beschikking waarbij een rechtsgang in twee instanties 
open staat, in eerste instantie bij de rechtbank en in tweede instantie bij de Afdeling 
bestuursrechtspraak van de Raad van State. Het besluit tot vaststelling van een omgevingsplan 
(waaronder begrepen het besluit tot wijziging van het omgevingsplan) is niet als beschikking aan 
te merken, maar als een besluit inhoudende een algemeen verbindend voorschrift. Het besluit tot 
vaststelling van het omgevingsplan wordt voorbereid met toepassing van afdeling 3.4 Awb, waarbij 
een ieder gedurende zes weken een zienswijze kan indienen over het ontwerpbesluit. Na de 
vaststelling van het (besluit tot wijziging van het) omgevingsplan, staat beroep in één instantie 
open bij de Afdeling bestuursrechtspraak van de Raad van State. 
De leden van de fractie van de ChristenUnie vragen in hoeverre de Omgevingswet de toedeling van 
in de tijd begrensde functie in het omgevingsplan ondersteunt, zodat een functie kan worden 
toegewezen voor de economische levensduur waarna de situatie weer wordt hersteld (5.130). Het 
wetsvoorstel verzet zich er niet tegen om bij toedeling van functies aan locaties een bepaalde 
functie in de tijd te begrenzen, waarna die functie op die locatie niet meer toegestaan is. Door 
middel van regels in het omgevingsplan kan daarbij desgewenst ook worden geborgd, dat daarna 
de situatie weer wordt hersteld. 
151
