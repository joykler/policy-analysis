De leden van de PvdA-fractie zouden andere overheden binnen de door het Rijk gestelde kaders 
van algemene ruimtelijke visies en sectorale structuurvisies de ruimte willen geven voor eigen 
beleid in zelf aan te wijzen gebieden (5.17). Ook bij het wetsvoorstel natuurbescherming vragen 
deze leden daarom om een uniform kader, om te voorkomen dat er een wildgroei aan verschillende 
regels ontstaat (5.18). 
Een van de uitgangspunten van het wetsvoorstel voor de Omgevingswet is dat grote 
terughoudendheid wordt betracht bij het stellen van inhoudelijke en procedurele eisen aan 
omgevingsvisies en programma’s (de opvolgers van onder andere de structuurvisie). Zo krijgen 
bestuursorganen de ruimte om deze beleidsdocumenten naar eigen inzicht in te richten. Deze 
documenten binden, op een aantal specifieke programma’s na, alleen het vaststellend 
bestuursorgaan. De regering verwijst in dit verband ook naar paragraaf 4.2.3 van het algemeen 
deel van de memorie van toelichting bij het wetsvoorstel. Ook wijst de regering erop, dat dit 
wetsvoorstel wel een bepaling kent waarin het belang van afstemming en samenwerking tussen 
bestuursorganen is benadrukt (artikel 2.2). Op grond van het wetsvoorstel zullen provincies, 
evenals andere bestuursorganen, bij de uitoefening van hun taken en bevoegdheden op grond van 
dit wetsvoorstel rekening moet houden met de taken en bevoegdheden van andere 
bestuursorganen, waaronder andere provincies. Dat geldt ook bij het vaststellen van in provinciale 
verordeningen opgenomen regels over de fysieke leefomgeving.  
10.8.3 Programmatische Aanpak Stikstof (PAS) 
De leden van de PvdA-fractie zijn een voorstander van de programmatische aanpak (5.19). Als 
door gezamenlijke inspanning of door het saneren van vervuilende activiteiten milieuruimte wordt 
gecreëerd, mag deze worden gebruikt voor nieuwe activiteiten, zo geven zij aan. Uitgangspunt 
moet daarbij zijn, zo menen deze leden, dat er per saldo een verbetering op moet treden. Bij de 
PAS is echter gebleken dat de ‘nieuwe’ ruimte te beperkt is om alle nieuwe activiteiten van 
voldoende ruimte te voorzien. Deze leden vragen de regering te reflecteren op mogelijke nieuwe 
manieren voor de verdeling van dit schaarse goed. De vraag die rijst uit de uitspraak over de 
snelweg A2 is of de programmatische aanpak wel bruikbaar is voor natuurwaarden. 
De regering is verheugd met de steun van de leden van de PvdA-fractie voor de programmatische 
aanpak. In reactie op de zorgen van de leden van deze fractie over de werking van de PAS wijst de 
regering op de in dit wetsvoorstel opgenomen waarborgen om dit instrument goed te laten werken. 
Gewezen kan worden op onder meer de minimumeisen die het wetsvoorstel stelt aan het 
programma met programmatische aanpak en de uitvoeringsplicht van de in het programma 
opgenomen maatregelen. Na het van kracht worden zal de werking van dit programma moeten 
worden gemonitord en zal het programma zo nodig moeten worden bijgestuurd. Deze regels 
gelden generiek voor alle programma’s met programmatische aanpak. Met deze regels vertrouwt 
de regering erop, dat de werking van het instrument gegarandeerd is. Dat neemt niet weg dat het 
vormgeven van een programmatische aanpak, waaronder de PAS, maatwerk is. Per programma zal 
moeten worden bepaald op welke wijze en voor welke doel het programma wordt opgesteld. Met 
zo’n programma kan inderdaad gebruiksruimte worden gecreëerd. Per programma wordt ook 
geregeld hoe de voor activiteiten beschikbare gebruiksruimte wordt verdeeld. Voor een 
rijksprogramma met programmatische aanpak worden deze regels opgenomen in het voorgenomen 
Besluit kwaliteit leefomgeving. De regels voor een programmatische aanpak die door een provincie 
of gemeente wordt vastgesteld worden opgenomen in de omgevingsverordening respectievelijk het 
omgevingsplan. Voor de toepassing van het programma met programmatische aanpak voor 
natuurwaarden verwijst de regering naar de regeling over de PAS. Deze regeling is opgenomen in 
de Natuurbeschermingswet 1998, zoals deze zal worden gewijzigd overeenkomstig de wet van 8 
67
oktober 2014 . 
                                                
67
 Stb. 2014, 419.
