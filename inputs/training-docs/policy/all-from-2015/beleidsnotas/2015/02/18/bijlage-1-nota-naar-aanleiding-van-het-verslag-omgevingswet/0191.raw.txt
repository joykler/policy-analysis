specifieke aspecten na te gaan wat de effecten zijn voor het milieu of daarvoor monitoring voor te 
schrijven. Daarbij kan aangesloten worden bij de reguliere mogelijkheden die er zijn om regels te 
stellen die zien op monitoring, bijvoorbeeld in het kader van de voorschriften voor de 
omgevingsvergunning. Artikel 5.32 van het wetsvoorstel bevat een grondslag voor het bevoegd 
gezag om monitoringsvoorschriften te verbinden aan een vergunning. Dit is overigens niet nieuw. 
Een bekend voorbeeld uit de huidige praktijk is het vereiste om peilbuizen te slaan bij 
werkzaamheden in de ondergrond om daarmee de invloed van de activiteit op de grondwaterstand 
te volgen. 
Specifieke oplevertoets 
De oplevertoets, opgenomen in artikel 10 van de Trac√©wet, heeft in de huidige regelgeving alleen 
betrekking op de aspecten luchtkwaliteiteit, geluidhinder en natuur. De oplevertoets heeft geen 
generieke regeling gekregen in het wetsvoorstel, omdat het doel daarvan wordt overgenomen door 
de beleidscyclus die ziet op het verkrijgen van inzicht in de toestand van de leefomgeving en het 
bijsturen waar dat nodig is. De regering beziet echter de mogelijkheden om voor bepaalde 
aspecten van de fysieke leefomgeving en voor bepaalde besluiten een specifieke oplevertoets in te 
stellen als dat gecombineerd kan worden met vermindering van de onderzoekslasten voor de 
initiatiefnemers aan de voorkant van het proces (rekenen met vuistregels). Het wetsvoorstel bevat 
daarvoor de benodigde grondslagen. Het kabinet beziet bij het voorbereiden van het Besluit 
kwaliteit leefomgeving hoe een dergelijke specifieke oplevertoets er precies uit kan komen te zien 
en op welke aspecten deze betrekking moet hebben. 
Aanvulling gegevens bestaande MER 
De leden van de fractie van de ChristenUnie (14.80) constateren dat als het MER redelijkerwijs 
niet meer aan het plan of programma ten grondslag kan worden gelegd de gegevens uit het 
eerdere MER aangevuld kunnen worden. Zij vragen of een aanvulling moet worden beschouwd als 
een nieuw MER. De aanvulling waarop deze leden wijzen is van belang in die gevallen waarin 
sprake is van zodanige wijzigingen in het plan of programma in de fase tussen ontwerpbesluit en 
definitief besluit dat een aanvulling op het MER noodzakelijk is. De aanvulling wordt niet 
beschouwd als een nieuw MER, waardoor er ook geen verplichting is daarover advies te vragen aan 
de Commissie voor de mer. Uiteraard kan het bevoegd gezag er wel voor kiezen hierover advies te 
vragen aan de Commissie voor de mer. De aanvulling wordt bij de eerstvolgende mogelijkheid van 
terinzagelegging openbaar gemaakt.  
9.2 Monumentencommissie, redelijke eisen van welstand en ruimtelijke kwaliteit 
De leden van de VVD-fractie vragen hoe welstandscommissies (die niet verplicht zijn) zich 
verhouden tot het wetsvoorstel. Gevraagd wordt hoe gewaarborgd is dat toe te passen normen en 
regels vooraf voldoende bekend zijn en hoe procedures en werkwijzen worden geregeld. Zij vragen 
bij het beantwoorden van deze vragen ook de monumentencommissie te betrekken (1.21). De 
leden van de fractie van de PvdA geven aan het belangrijk te vinden dat initiatiefnemers worden 
uitgedaagd tot het leveren van kwaliteit en het zorgen voor draagvlak. Net als de leden van de 
fractie van de ChristenUnie, vragen zij in te gaan op het voorstel om de monumentencommissie te 
verbreden tot een commissie voor ruimtelijke kwaliteit (3.15a, 5.180, 5.181). Ook zien de leden 
van de fractie van de PvdA een rol weggelegd voor een omgevingsmanager, die partijen die 
betrokken moeten worden bij de vergunningprocedure bij elkaar brengt (3.15b). De leden van de 
fractie van de SP vragen naar de wijze waarop commissies voor ruimtelijke kwaliteit worden 
verankerd (4.116). De leden van de fractie van D66 vragen specifiek of er eisen worden gesteld 
aan de onafhankelijkheid en professionaliteit van een ingestelde adviescommissie en of een 
facultatieve adviescommissie voor ruimtelijke kwaliteit wel wordt ondersteund (4.139).  
191 
 
