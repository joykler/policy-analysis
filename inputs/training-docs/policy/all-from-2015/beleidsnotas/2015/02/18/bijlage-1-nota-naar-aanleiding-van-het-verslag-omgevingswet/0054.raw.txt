terugdringen van het aantal roetdeeltjes in delen van die stad heeft het gemeentebestuur een 
juridisch en financieel maatregelenpakket ontwikkeld dat dit gaat bewerkstelligen. Eén element 
daaruit is het weren van dieselauto's of –busjes van voor 2001. Onderzoek laat zien, dat door in 
die delen van de gemeente een klein aantal auto's te weren die 30 keer viezer zijn dan de rest, de 
roetuitstoot ter plaatse naar verwachting met 30 procent kan worden verminderd. De regering 
maakt deze aanpak mogelijk door onder meer een wijziging van het Reglement verkeersregels en 
verkeerstekens 1990 die nodig is om het lokale beleid mogelijk te maken. Deze lokale 
kwaliteitsambitie werkt overigens niet door naar het rijksbeleid: uit een gemeentelijke 
omgevingswaarde voor een beperkt gebied vloeit voor het Rijk geen noodzaak voort om voor heel 
Nederland een verbod uit te vaardigen voor het rijden in verouderde dieselvoertuigen.  
Bij het voornemen om een lokale omgevingswaarde luchtkwaliteit vast te stellen moet een 
gemeente wel het generieke achtergrondniveau in de overwegingen betrekken. Verwacht kan 
worden dat de beslissing om daartoe overgaan ook afhankelijk is van de mate waarin zij deze 
omgevingswaarde zelf kan realiseren.  
Verplichting tot het vaststellen van omgevingswaarden op decentraal niveau? 
Ter afronding van dit onderdeel komt de regering op de vraag van de leden van de ChristenUnie-
fractie (5.109) of het voor de duidelijkheid voor burgers en andere overheden wenselijk is om vast 
te leggen voor welke aspecten andere overheden in ieder geval omgevingswaarden moeten 
vaststellen. Het wetsvoorstel bevat opdrachten voor het stellen van verplichte omgevingswaarden 
voor de provincies (artikel 2.13 van het wetsvoorstel) en de verplichte omgevingswaarden voor het 
Rijk (artikel 2.14). Voor de provincie en het Rijk is de duidelijkheid waar de genoemde leden naar 
vragen dus gegeven. Over de vraag voor welke aspecten de gemeenten in de toekomst 
omgevingswaarden kunnen of zouden moeten vaststellen kan de regering op dit moment die 
duidelijkheid niet bieden. Dit zou ook op gespannen voet staan met het aan het wetsvoorstel ten 
grondslag liggende subsidiariteitsbeginsel. 
3.7.4 De doorwerking van omgevingswaarden  
De doorwerking van omgevingswaarden in het algemeen 
De leden van de SGP-fractie wijzen op een passage in het nader rapport waarin wordt aangegeven 
dat de regering er naar streeft om onnodige verschillen weg te nemen in de wijze waarop de 
huidige kwaliteitseisen doorwerken naar concrete besluiten. Die leden vernemen graag op welke 
onnodige verschillen de regering doelt en of zij daarvan enkele voorbeelden kan geven (5.194). 
De regering heeft de passage in het nader rapport waar deze leden op doelen, verder uitgewerkt in 
paragraaf 4.2.5 van de memorie van toelichting onder het kopje ‘Gevolgen van de vaststelling van 
een omgevingswaarde’. Ook de verschillen tussen doorwerking van huidige kwaliteitseisen voor het 
‘grijze’ milieu (milieuhygiënische kwaliteitseisen) en het ‘blauwe’ milieu (waterkwaliteitseisen) is 
daarin geschetst. De regering doelt met de verschillen op de al dan niet directe koppeling van de 
huidige grenswaarden in milieukwaliteitseisen aan een besluit in het concrete geval (bijvoorbeeld 
een omgevingsvergunning). Een strikte wettelijk voorgeschreven toetsing van één initiatief aan een 
huidige grenswaarde (=koppeling) kan leiden tot het niet doorgaan van een project zonder 
verbetering van de toestand. Een dergelijke koppeling gold tot enkele jaren geleden bijvoorbeeld 
voor luchtkwaliteitseisen. Het gevolg was toen dat tal van kleinere en grotere projecten niet meer 
door konden gaan (‘Nederland op slot’). Inzet is om die koppeling waar mogelijk te voorkomen. 
Met het opnieuw vormgeven van de beoordelingscriteria voor projecten of initiatieven kan ruimte 
worden gecreëerd voor bestuursorganen om ontwikkelingsinitiatieven te plaatsen binnen een 
breder maatregelenpakket. Het voorkomt ook dat er een onnodige strikte juridische koppeling 
noodzakelijk is tussen een omgevingswaarde en een besluit in een concreet geval. Een strikte 
koppeling zou slechts leiden tot het niet doorgaan van een project zonder een algehele verbetering 
van de toestand. Via andere wegen, zoals het gebruik maken van een programma, kan aan de 
omgevingswaarde worden voldaan. Zo kan een programma bijdragen door de maatregelen aan 
verbetering, waarbij een deel van de gebruiksruimte desgewenst weer ten goede kan komen aan 
maatschappelijk gewenste ontwikkelingen.
