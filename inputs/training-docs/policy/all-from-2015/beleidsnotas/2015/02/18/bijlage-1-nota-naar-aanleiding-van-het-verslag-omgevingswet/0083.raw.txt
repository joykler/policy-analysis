alleen gekeken naar de kans dat het water over de dijk komt, maar ook naar de gevolgen voor 
inwoners en economie. In plaats van verschillende veiligheidsnormen voor verschillende delen van 
ons land, kan iedereen achter de dijken in de toekomst rekenen op een gelijk beschermingsniveau 
van ten minste 1 op 100.000. Dat betekent dat de jaarlijkse kans om te overlijden als gevolg van 
een overstroming op geen enkele binnendijkse locatie groter zal zijn dan 0,001%. Op plekken waar 
veel slachtoffers kunnen vallen en veel schade ontstaat, is het beleid erop gericht extra 
bescherming te bieden. Het Deltaprogramma 2015 leidt voor ruim 200 dijkvakken tot nieuwe 
normen. Deze nieuwe normen zullen worden opgenomen in het voorgenomen Besluit kwaliteit 
leefomgeving (zie ook paragraaf 5.3 onder het kopje ‘Waterveiligheidsnormen’). 
Risico’s voor natuur en milieu? 
De leden van de fractie van D66 hebben verder vragen over de conclusie van het PBL dat de 
flexibiliteit van het wetsvoorstel risico’s kan opleveren voor natuur en milieu (5.71). De regering 
merkt op dat de door het PBL benoemde ‘risico’s deels gebaseerd lijken te zijn op het feit dat 
enkele onderwerpen nog op AMvB-niveau worden geregeld en niet in het wetsvoorstel zelf. Hierop 
wordt in hoofdstuk 5 van deze nota ingegaan. Een meer principieel punt is dat de regering het 
bieden van meer ruimte aan het decentraal bestuur niet ziet als een verslechtering van het 
beschermingsniveau, maar als het dichter bij de burger brengen van de besluitvorming. Decentrale 
bestuursorganen zijn immers ook toegerust om belangenafwegingen te maken tussen de belangen 
van initiatiefnemers en de belangen van hun burgers. Zij zijn daarvoor vaak beter toegerust dan 
het Rijk, omdat ze beter rekening kunnen houden met lokale omstandigheden.  
Deze leden vragen ook of de door het PBL geschetste risico’s met de voorgestelde versie van de 
Omgevingswet zijn weggenomen. Naar aanleiding van het advies van de Afdeling advisering van de 
Raad van State is meer materiële sturing aangebracht in het wetsvoorstel, zoals de aanduiding van 
het oogmerk van de verschillende regels die op grond van het wetsvoorstel gesteld kunnen of 
moeten worden. Ook is voorzien in meer procedurele waarborgen. Verder is naar aanleiding van 
het PBL-advies indertijd gekeken naar de ‘stapeling’ van flexibiliteitsbepalingen. Zoals beschreven 
in paragraaf 2.4 is er in feite geen ‘stapeling’ van flexibiliteitsbepalingen, omdat elke bepaling 
bedoeld is voor specifieke gevallen. Naar aanleiding van de opmerkingen is toen wel besloten om in 
het wetsvoorstel geen bepaling op te nemen ter opvolging van de regeling van de Crisis- en 
herstelwet voor ontwikkelingsgebieden, omdat zo’n bepaling wel zou overlappen met andere 
flexibiliteitsbepalingen. De reguliere flexibiliteitsbepalingen bieden ook voor de 
ontwikkelingsgebieden voldoende mogelijkheden. 
De leden van de GroenLinks-fractie wijzen in hun bijdrage op de constatering van de Afdeling 
advisering van de Raad van State dat een gelijkwaardig beschermingsniveau niet overal 
gerealiseerd zal worden (7.25). De regering neemt aan dat de genoemde leden per abuis 
veronderstellen dat de Afdeling die conclusie aan het wetsvoorstel heeft verbonden. De Afdeling 
doelde in haar advies op een onderdeel daarvan, namelijk de rechtsbescherming en stelde vast dat 
de vraag of het voorgestelde wettelijk stelsel een gelijkwaardig niveau van rechtsbescherming zal 
bieden aan het huidige, pas kan worden beantwoord als de uitvoeringsregelingen gereed zijn 
omdat belangrijke voorschriften op het gebied van handhaving zullen pas in uitvoeringsregelingen 
worden opgenomen. De Afdeling oordeelde niet over de inhoudelijke gelijkwaardige bescherming 
die in het AMvB-traject moet worden bewerkstelligd. Voor het thema rechtsbescherming verwijst 
de regering naar hoofdstuk 9 van deze nota. 
De leden van de GroenLinks-fractie uiten ook hun zorg over de uiteindelijke gevolgen van de 
voorgestelde Omgevingswet voor de bescherming van natuur en milieu. De regering kan op dit 
moment nog niet aan het verzoek van de genoemde leden voldoen om een overzicht te 
verstrekken waar in de uitvoeringsregelingen van de huidige normen en waarden zal worden 
afgeweken. Deze regelingen worden op dit moment immers nog voorbereid.  
Ook de leden van de PvdD-fractie refereren aan het oogmerk van de regering om het bestaande 
beschermingsniveau van natuur en milieu te continueren. Deze leden kunnen dat niet rijmen met 
het bieden van meer afwegingsruimte aan het decentrale niveau (3.35b). In reactie daarop wil de 
83
