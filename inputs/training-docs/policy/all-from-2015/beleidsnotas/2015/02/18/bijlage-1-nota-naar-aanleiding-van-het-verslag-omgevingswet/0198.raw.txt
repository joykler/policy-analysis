regering verwijst hiervoor naar paragaaf 9.1.1 waarin wordt ingegaan op de implementatie van 
deze richtlijn. 
9.5 Vrijwillige beoordeling / rechtsoordeel (voorstel Actal) 
De leden van de fractie van de ChristenUnie vragen naar de ondersteuning van bedrijven, vooral 
naar het door Actal gedane voorstel om initiatiefnemers de mogelijkheid te geven vrijwillig een 
plan te laten beoordelen waarbij de gemeente verplicht is om een beoordeling te geven of een 
activiteit toegestaan is of niet. Deze leden vragen of de regering de mening deelt dat dit in het 
belang is van de rechtszekerheid van burgers en ondernemers. Zoals aangegeven in paragraaf 
11.2.4 van de memorie van toelichting is deze mogelijkheid niet in het wetsvoorstel opgenomen 
omdat het de vraag is in hoeverre vrijwillige toetsing tot voldoende rechtszekerheid leidt. De leden 
van de ChristenUnie-fractie vragen de regering deze stelling te onderbouwen (10.18). Ook wordt 
in deze paragraaf geconstateerd dat een dergelijke toetsing niet meer dan een momentopname 
kan zijn zodat de waarde ervan voor de initiatiefnemer betrekkelijk zou zijn. Deze leden vragen ook 
dit te onderbouwen omdat dit toch net zozeer zou gelden als het wel om een vergunningplichtige 
activiteit zou gaan en dergelijke disclaimers ook zouden kunnen worden opgenomen in de 
vrijwillige beoordeling (10.19). 
57
De regering merkt hierover het volgende op. In het advies van Actal is het voorstel gedaan om, 
in aanvulling op het instrument algemene regels, initiatiefnemers in de gelegenheid te stellen een 
vrijwillige beoordeling aan het bevoegd gezag te vragen over deze algemene regels. Deze 
vrijwillige beoordeling moet uitsluitsel geven over welke algemene regels voor hem van toepassing 
zijn. Ook moet deze beoordeling de situatie van de initiatiefnemer interpreteren, zodat deze weet 
of hij voldoet aan de op hem van toepassing zijnde algemene regels.  
In de voorgenomen uitvoeringsregelgeving zullen de vergunningplichtige activiteiten helder worden 
aangewezen. Dan kan de ondernemer zelf nagaan of hij vergunningplichtig is. Door bundeling van 
de algemene rijksregels voor activiteiten wordt het voor de initiatiefnemer meer dan nu inzichtelijk 
welke algemene rijksregels van toepassing zijn op zijn situatie. Digitale voorzieningen moeten 
daarbij duidelijkheid geven over algemene regels van andere bestuursorganen, bijvoorbeeld 
algemene regels in het omgevingsplan. Mocht een initiatiefnemer toch twijfelen over de vraag of er 
sprake is van een vergunningplicht of dat hij moet voldoen aan algemene (rijks)regels, dan kan hij 
vooroverleg voeren met het bevoegd gezag. Daarnaast kan uitsluitsel worden verkregen over de 
vergunningplicht door het indienen van een vergunningaanvraag. Daarbij moet wel bedacht 
worden, dat voor een dergelijke beoordeling voldoende informatie aan het bevoegd gezag moet 
worden overlegd, en dat er veelal leges aan verbonden kunnen zijn. De Model kostenonderbouwing 
leges omgevingsvergunning van de VNG geeft aan dat de mogelijkheid bestaat om voor het 
vooroverleg leges te heffen. Dit mag niet een bijkomende heffing zijn, maar een deel (bijvoorbeeld 
10 tot 20%) van de totale leges zoals berekend op basis van de indieningsgegevens. Voor 
aanvragen die na het vooroverleg daadwerkelijk tot indiening komen, wordt het voor het 
vooroverleg in rekening gebrachte bedrag daarop in mindering gebracht. Men kan voor gevallen 
waarin het vooroverleg niet wordt gevolgd door een formele aanvraag een gedeeltelijke 
terugbetaling toepassen, zoals dat ook kan voor vergunningen, die na verlening op verzoek van de 
aanvrager worden ingetrokken. Dergelijke oplossingen behoeven uiteraard een formele grondslag 
in de legesverordening van het desbetreffende bevoegd gezag. Bij een vergunningplicht geeft een 
verleende vergunning inderdaad ook niet de zekerheid dat alle voorschriften worden nageleefd. 
Evenals bij algemene regels kan het een momentopname zijn of wordt voldaan aan 
doelvoorschriften. Ook gelet op de in de memorie van toelichting genoemde praktische aspecten, 
biedt een vrijwillig rechtsoordeel dan ook niet de verlangde rechtszekerheid en is het daarnaast 
niet de taak van de overheid om op verzoek van een initiatiefnemer deze zekerheid te beiden, 
ongeacht of het vergunningvoorschriften betreft of algemene regels.  
9.6 Voorbereidingsprocedures 
                                                
57
 Merkbaar minder regeldruk, Actal, 19 april 2013.
