6.3 Maatschappelijke participatie en inspraak 
Diverse fracties hebben vragen gesteld over de participatie van burgers, bedrijven en 
maatschappelijke organisatie bij de voorbereiding van besluiten over projecten en beleidsplannen.  
Volgens de leden van de ChristenUnie-fractie moet burgerparticipatie in het wetsvoorstel verder 
worden uitgewerkt (1.82, 5.155). Zij vragen waarom niet meer elementen uit de Code 
Maatschappelijke Participatie zijn opgenomen in het wetsvoorstel (5.157, 5.158). De leden van de 
SP-fractie begrijpen niet dat, hoewel het Rijk bij de aanpak van de Commissie-Elverding en de 
stelselherziening het actief betrekken van burgers hoog in het vaandel heeft staan, de Code 
Maatschappelijke Participatie geen bindend document wordt (4.42, 4.43). Zij vragen verder hoe 
belanghebbenden worden betrokken bij de voorbereiding van besluiten (7.3). Ook de leden van de 
D66-fractie vragen of participatie wel voldoende is geborgd en of de verkenningprocedure niet 
breder zou moeten gelden dan alleen voor het projectbesluit (4.129, 4.130, 4.133). 
6.3.1 Juridische borging maatschappelijke participatie 
Een op de situatie toegesneden aanpak  
39
De regering vindt maatschappelijke participatie van groot belang. In de eerste plaats vraagt dat 
van bestuursorganen en van vertegenwoordigende organen een open houding ten opzichte van 
maatschappelijke initiatieven in de fysieke leefomgeving. De regering verwacht dat in toenemende 
mate burgers, bedrijven en maatschappelijke organisaties een rol vervullen bij ontwikkelingen in 
de fysieke leefomgeving. Die ruimte wordt meer dan nu het geval is, in de Omgevingswet geboden. 
Een goed georganiseerde maatschappelijke participatie draagt bij aan de kwaliteit en de snelheid 
van de besluitvorming en aan het draagvlak van het uiteindelijk te nemen besluit. De vraag is op 
welke wijze een kwalitatief goede participatie in een vroeg stadium het beste kan worden geborgd. 
Grofweg kunnen drie fasen worden onderscheiden als het gaat om betrokkenheid van burgers en 
bedrijven bij besluiten: 1) in een vroege fase van het besluitvormingsproces, 2) de mogelijkheid tot 
het indienen van zienswijzen bij de voorbereiding van een besluit of het indienen van een bezwaar 
(afhankelijk van de vraag of een verkorte of reguliere voorbereidingsprocedure geldt), en 3) de 
mogelijkheid tot beroep bij de rechter. In de laatste twee fasen is formele besluitvorming aan de 
orde, met (rechts)gevolgen voor burgers en bedrijven. Ook gelden hier formeel wettelijke 
termijnen. Daarom is het van belang dat de laatste twee fasen wettelijk zijn geborgd. Dat gebeurt 
in het wetsvoorstel. De betrokkenheid in een vroeg stadium is van een wezenlijk andere orde. Het 
gaat hier om het mobiliseren van burgers en bedrijven in de fase van ideeënvorming en 
voorbereiding van een besluit (of beleidsplan). Het ontwerpbesluit moet dan nog worden 
vormgegeven en de gevolgen voor burgers en bedrijven zijn nog niet duidelijk. In de voorfase telt 
vooral een professionele aanpak en houding van bestuurders en ambtenaren, gecombineerd met 
een dynamische samenleving waarin snel allianties worden gevormd. En dat laat zich niet 
afdwingen met het juridisch voorschrijven van de Code. Het vraagt om een specifiek op de situatie 
toegesneden aanpak. De code zelf wordt daarom niet wettelijk voorgeschreven. De regering 
beschouwt de code wel als een belangrijk bestuurlijk document dat bij besluitvorming kan worden 
toegepast (en voor MIRT-projecten altijd wordt toegepast).  
                                                
39
 Maatschappelijke participatie wordt ook wel aangeduid met het begrip publieksparticipatie of 
burgerparticipatie. Bij publieksparticipatie denken burgers, bedrijven en organisaties – het publiek – mee over 
beleid en besluiten die hen aangaan. Het publiek kan bijvoorbeeld helpen een bepaald probleem te analyseren 
en daar oplossingen voor aan te dragen, of een mening over een kwestie geven in een zienswijzeprocedure.
