Laan van de Leefomgeving 
Dit nieuwe concept heeft de regering overgenomen als ambitie voor het organiseren van de digitale 
voorzieningen in de Omgevingswet in plaats van een gegevensautoriteit. Dit concept ‘de Laan van 
de Leefomgeving’ moet gaan fungeren als een digitaal stelsel ter ondersteuning bij de uitvoering 
van de Omgevingswet en zou moeten bestaan uit drie hoofdonderdelen: de gebruiker krijgt 
toegang tot de Laan via gebruikerstoepassingen, de Laaninfrastructuur leidt de vragen van de 
gebruiker op een veilige en efficiënte wijze door naar de informatiehuizen, de informatiehuizen 
geven vervolgens de nodige informatie. Dit wordt schematisch weergegeven in onderstaande 
afbeelding.  
 
 
In antwoord op de vragen van de leden van de D66-fractie (10.10) en de ChristenUnie-fractie 
(10.22), kan de regering aangeven dat het concept van de Laan van de Leefomgeving niet bestaat 
uit één gegevensautoriteit, maar uit een stelsel van verschillende informatiehuizen met elk hun 
eigen huismeester. Om te komen tot een geharmoniseerd stelsel staat de regering het volgende 
voor ogen. De belegging van de stelselverantwoordelijkheid is voorzien bij de Minister van 
Infrastructuur en Milieu, die toeziet op de kwaliteit en continuïteit van het stelsel. De 
informatiehuizen kennen een mate van autonomie bij de invulling van de interne governance. Met 
de centrale regie van het stelsel wordt toegezien dat aan een aantal stelselrandvoorwaarden wordt 
voldaan zoals kwaliteitscriteria voor de te leveren gegevens (beschikbaarheid, bruikbaarheid en 
bestendigheid) en dat een aantal sleutelfuncties wordt belegd binnen de informatiehuizen, zoals 
een huismeester en een kwaliteitsbewaker. De huismeester faciliteert de samenwerking en 
regisseert de operationele werkprocessen binnen een informatiehuis. In antwoord op de vraag van 
de leden van de ChristenUnie-fractie bevestigt de regering dat deze rol zowel door een rijks- als 
decentrale organisatie kan worden ingevuld (10.21) waarbij voor de invulling van de rol van 
huismeester wordt gedacht aan uitvoeringsorganisaties zoals het RIVM en BIJ12, de gezamenlijke 
uitvoeringsorganisatie van de provincies (10.25).  
Binnen elk huis houden één of meerdere onafhankelijke en deskundige partijen toezicht op de 
kwaliteit van de informatieproducten. Deze kwaliteitsbewaker controleert aan de hand van 
protocollen bovendien of aan de afgesproken domein- en stelselstandaarden wordt voldaan, zodat 
de gevalideerde gegevens aan de Laan kunnen worden aangeboden.  
In antwoord op een vraag van de leden van de ChristenUnie-fractie geeft de regering aan dat in de 
informatiehuizen ook modellen en registers worden beheerd en via de Laan aangeboden; zo ook 
verkeersgegevens t.b.v. modelberekeningen van het geluid en populatiebestanden. Burgers en 
bedrijven worden zodoende in staat gesteld eigen varianten door te rekenen (10.27). 
235 
 
