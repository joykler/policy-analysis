moeten motiveren. Verschillen kunnen echter ontstaan bijvoorbeeld doordat de 
vergunningaanvraag een andere omvang heeft, of door het tijdsverloop tussen verschillende 
aanvragen waardoor een andere inflatiecorrectie van toepassing kan zijn. De houder van een 
eerste vergunning krijgt op grond van dit wetsvoorstel niet de mogelijkheid om herziening van de 
exploitatievoorschriften af te dwingen. Net zo min krijgt het bevoegd gezag de bevoegdheid om de 
exploitatievoorschriften van een al afgegeven vergunning te wijzigen. Wel kan een houder van een 
vergunning eventueel een verzoek indienen tot wijziging van de afgegeven vergunning.  
De leden van de ChristenUnie-fractie vragen waarom er voor is gekozen om het college en niet de 
gemeenteraad bevoegd te laten zijn voor het doorbreken van de aanhoudingsplicht voor de 
omgevingsvergunning voor een bouwactiviteit totdat exploitatieregels in het omgevingsplan 
onherroepelijk zijn (5.152). Het college van burgemeester en wethouders is het bevoegd gezag 
voor het verlenen van de omgevingsvergunning en voor het verhalen van de kosten van de 
gerealiseerde of te realiseren publieke voorzieningen. Het is daarom passend dat de plicht tot 
aanhouden zich tot dat bevoegd gezag richt evenals dat het passend is dat het bevoegd gezag de 
ruimte krijgt om in bij de wet voorgeschreven gevallen af te wijken van die aanhoudingsplicht. Een 
formele rol voor de gemeenteraad bij deze aanhoudingsplicht is daarom niet aan de orde. Het staat 
de raad overigens vanzelfsprekend vrij om in het kader van de democratische controle van het 
college dit onderwerp te agenderen en het beleid van het college aan de orde te stellen. De leden 
van de SP-fractie vragen op welk moment de uitwerking van de risico’s die kostenverhaal met zich 
mee kan brengen op het gebied van ongeoorloofde staatssteun duidelijk wordt (4.70). Anders dan 
de leden van de SP-fractie veronderstellen doet dit risico zich niet voor, omdat de regeling verplicht 
tot kostenverhaal voor te realiseren publieke voorzieningen (wanneer één of meer partijen profijt 
hebben, de kosten toerekenbaar zijn aan dat gebied en de kosten naar evenredigheid worden 
verhaald op die partijen). Wel biedt de regeling flexibiliteit als het gaat om het moment van 
kostenverhaal.  
De leden van de SP-fractie vragen wat moet worden verstaan onder de kosten voor de aanleg van 
fysieke voorzieningen van openbaar nut (4.71). In de uitvoeringsregelgeving worden de kosten 
voor de aanleg van fysieke voorzieningen van openbaar nut nader uitgewerkt. Er kan worden 
gedacht aan kosten, die nu al zijn opgenomen in het Besluit ruimtelijke ordening, namelijk kosten 
voor de aanleg van infrastructuur, nutsvoorzieningen, riolering en groenvoorzieningen. 
8.11 Financiële bepalingen 
De leden van de fractie van de ChristenUnie (5.119) merken op dat volgens de memorie van 
toelichting er met betrekking tot instructies ook een financiële afweging moet plaatsvinden. Deze 
leden vragen op basis van welk artikel in het wetsvoorstel deze voorwaarde geldt. In de memorie 
van toelichting is inderdaad aangegeven dat in de afweging of de bevoegdheid tot het vaststellen 
van instructieregels of het geven van instructies wel of niet zal worden toegepast ook de financiële 
effecten daarvan voor de gemeenten, de waterschappen of de provincies en de eventueel vereiste 
compensatie daarvan moeten worden betrokken. Als een wettelijk voorschrift of schriftelijk verzoek 
van een ander bestuursorgaan leidt tot incidentele kosten voor een ander bestuursorgaan die niet 
onder de dekking van het Gemeente- of Provinciefonds of een specifieke uitkering vallen, is het 
wenselijk dat het bestuursorgaan dat die kosten veroorzaakt die ook draagt. De artikelen 13.2 en 
13.3 van het wetsvoorstel bevatten een regeling voor die gevallen dat de gemeente met het 
verzoekende bestuursorgaan of het bestuursorgaan wiens belangen worden behartigd geen 
overeenstemming kan bereiken over de vergoeding van deze kosten. 
In antwoord op de vragen van de leden van de CDA-fractie over de extra kosten die een gemeente 
moet maken als gevolg van provinciaal beleid of instructiebesluiten (5.57) kan de regering 
aangeven dat het wetsvoorstel hiervoor een voorziening bevat (artikel 13.2). Die voorziening geeft 
gemeenten de mogelijkheid een verzoek te doen om de kosten vergoed te krijgen die de gemeente 
heeft gemaakt door het opnemen van regels in een omgevingsplan of het opnemen van 
voorschriften in een omgevingsvergunning voor een afwijkactiviteit, voor zover dat gebeurt wegens 
een wettelijk voorschrift of een schriftelijk verzoek van een ander openbaar lichaam. Die regeling is 
in de visie van de regering afdoende om ook bij eventuele extra kosten die samenhangen met het 
181 
 
