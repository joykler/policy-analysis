Verschillende fracties hebben vragen gesteld over de experimenteerbepaling. Een 
experimenteerbepaling maakt het mogelijk om bij experiment eerst na te gaan of deze 
vernieuwingen een verbetering zijn, voordat regelgeving generiek wordt aangepast. Het proces van 
wetgeving loopt immers vaak achter op initiatieven vanuit de samenleving en op technologische 
ontwikkelingen zoals nieuwe duurzame technieken of nieuwe materialen. Deze 
experimenteerbepaling is bedoeld om voor die gevallen ruimte te bieden om af te wijken van 
bepalingen bij of krachtens de Omgevingswet en van de andere wetten die in het artikel worden 
genoemd. De regering is verheugd dat diverse fracties hebben aangegeven dat flexibiliteit 
creatieve oplossingen kan bevorderen en een experimenteerbepaling daaraan kan bijdragen. 
Experimenten gericht op de verbetering van de kwaliteit van de leefomgeving 
De regering deelt het standpunt van de fracties die hebben aangegeven dat het belangrijk is dat de 
toepassingsbereik van de experimenteerbepaling is begrensd. De leden van de fracties van D66 en 
de ChristenUnie hebben hierover een aantal vragen gesteld (7.20, 14.100). De regering 
benadrukt dat het toepassingsbereik afgebakend is tot experimenten die gericht zijn op verbetering 
van de kwaliteit van de fysieke leefomgeving of de besluitvorming daarover, maar die niet 
gerealiseerd kunnen worden onder de geldende regelgeving. Net als bij de Crisis- en herstelwet is 
dus het dus een vereiste dat de experimenten in ieder geval strekken tot de in onderdeel a van 
artikel 1.3 van het wetsvoorstel genoemde doelstelling, namelijk het bereiken en in stand houden 
van een veilige en gezonde fysieke leefomgeving en een goede omgevingskwaliteit. De 
experimenteerbepaling kan dus niet slechts ingezet worden voor de doelstelling bedoeld in 1.3, 
aanhef en onder b, waaronder de realisatie van maatschappelijke functies.  
Rechtsbescherming 
Naar aanleiding van de vraag van de leden van de ChristenUnie-fractie (14.100) over de te volgen 
procedure merkt de regering op dat de experimenten worden aangewezen bij AMvB. Deze AMvB 
wordt via de voorhangprocedure voorgelegd aan uw Kamer. Naar aanleiding van de vraag van de 
leden van de fracties van D66 en de ChristenUnie (14.105) over de rechtsbescherming tegen 
aangewezen experimenten (4.135) merkt de regering op dat de AMvB waarin experimenten 
worden aangewezen, een besluit is inhoudende algemeen verbindende voorschriften. Een dergelijk 
besluit is op grond van artikel 8:3, eerste lid, Awb niet appellabel. De bij AMvB toegestane 
afwijking van een regel kan echter toegepast worden bij concrete besluiten, zoals een 
omgevingsvergunning. Als er beroep wordt ingesteld tegen dit concrete besluit kan de geldigheid 
van de AMvB daarmee indirect in een beroepsprocedure aan de orde worden gesteld (dit wordt 
exceptieve toetsing genoemd).  
Duur van het experiment 
Vragen van de leden van de fracties van de PvdA, D66 en de ChristenUnie (5.40, 5.41, 7.21, 
14.101, 14.103) zien op de termijn van de experimenteerbepaling. De leden van de PvdA-fractie 
herkennen de termijn van tien jaar voor de experimenteerbepaling uit de Crisis- en herstelwet. 
Deze leden achten deze termijn bruikbaar omdat investeringen een lange termijn vergen. Mede 
naar aanleiding van de vraag van de leden van de ChristenUnie-fractie over de toegevoegde 
waarde van het derde lid, onder c, (14.104) wil de regering graag verduidelijken dat wanneer het 
gaat om termijnstelling, de experimenteerbepaling een onderscheid maakt tussen de duur van een 
experiment en de termijn waarbij wordt afgeweken van regelgeving. Deze termijnen hoeven niet 
altijd gelijk te lopen, daarom moet bij AMvB duidelijkheid gegeven worden over de duur van het 
experiment en duur van de afwijking. De afwijking van bijvoorbeeld een procedurebepaling kan 
eenmalig zijn, terwijl het experiment vijf jaar duurt. Voor omgevingswaarden is bepaald dat de 
afwijking niet langer dan tien jaar mag duren. In de AMvB voor het experiment kan verder worden 
bepaald wanneer het experiment wordt beÃ«indigd als de resultaten tegenvallen. In de AMvB wordt 
ook opgenomen hoe de evaluatie en monitoring van het experiment wordt uitgevoerd. Daarbij kan 
ook worden bepaald welke bijsturing gewenst is in verband met ongewenste gevolgen voor de 
fysieke leefomgeving, als dit uit de monitoring blijkt. Dit in antwoord op de vraag van de leden van
