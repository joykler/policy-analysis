De leden van PvdA-fractie achten het van belang dat de Wet natuurbescherming in zijn geheel, dus 
inclusief de doelen, wordt opgenomen in de Omgevingswet en vragen op welke wijze deze doelen 
gewaarborgd worden (3.18). Ook geven deze leden aan, dat de gevolgen op de natuur wel al, 
vooruitlopend op de integratie van de Wet natuurbescherming in de Omgevingswet onderdeel 
moeten uitmaken van de integrale beoordeling in het kader van de Omgevingswet. Dat geldt in 
ieder geval voor de passende beoordeling.  
De inhoud van het wetsvoorstel natuurbescherming, eenmaal wet, en de daarop gebaseerde 
uitvoeringsregelgeving zal bij inwerkingtreding van de Omgevingswet in die wet en de daarop 
gebaseerde uitvoeringsregelgeving worden opgenomen. Dat gebeurt via een 
aanvullingswetsvoorstel en -besluit. Tot de inhoud van dit aanvullingswetsvoorstel behoort ook het 
voorgestelde artikel 1.8a, eerste lid van het wetsvoorstel natuurbescherming, waarin de doelen van 
dat wetsvoorstel zijn geformuleerd. Daarbij kan nog worden bezien of het begrip ‘intrinsieke 
waarde’ beperkt moet blijven tot natuur of dat die kwalificatie ook betekenis kan hebben voor 
andere onderdelen van de fysieke leefomgeving. Voor de planning en het proces van de integratie 
van de natuurwetgeving in de Omgevingswet wordt verwezen naar het antwoord op de vragen van 
de leden van de SP-fractie in de volgende sectie van deze paragraaf (8.6). 
Vooruitlopend op dit proces maakt natuurbescherming ook al onderdeel uit van de samenhangende 
benadering die wordt beoogd met de Omgevingswet. De kernwaarden van het natuurbeleid, 
namelijk bescherming, beleving en benutting van de natuur maken al integraal onderdeel uit van 
de in artikel 1.3 van dit wetsvoorstel opgenomen doelstelling. Onderdelen van de natuurvisie die 
van belang zijn voor de ontwikkeling, het gebruik, het beheer, de bescherming en het behoud van 
het grondgebied, waarop de visie betrekking heeft en onder meer de kwaliteit en het beheer van 
de fysieke leefomgeving zullen onderdeel uitmaken van de omgevingsvisie. Dat geldt ook voor 
andere instrumenten, zoals de omgevingsplannen en programma’s. Ook het natuurbelang is er 
immers bij gebaat dat het al bij de visievorming door Rijk en provincie op de fysieke leefomgeving 
volwaardig wordt meegenomen en met andere belangen wordt verbonden. In relatie tot ruimtelijke 
belangen kan worden gedacht aan beleid om in een bebouwde of nog te bebouwen omgeving en in 
samenhang met andere belangen actief natuur te ontwikkelen. Een voorbeeld is de bevordering 
van gezonde soortenpopulaties in hun natuurlijke verspreidingsgebied op provinciaal en 
gemeentelijk niveau. Hoe beter het met de staat van instandhouding van een soort gaat, hoe meer 
zij kan verdragen, waardoor meer ontwikkelingen op andere terreinen van de fysieke leefomgeving 
mogelijk worden. Dit draagt bij tot een robuuste en veelzijdige natuur. Als het natuurbelang 
zwaarder moet wegen dan andere belangen, voorziet het wetsvoorstel in instrumenten die dat 
borgen. Voorbeelden daarvan zijn: het stellen van algemeen verbindende voorschriften waaraan 
plannen, projecten en andere handelingen moeten voldoen, het vergunningplichtig maken van die 
activiteiten, inclusief de voorwaarde van het opstellen van een passende beoordeling, en het 
opstellen van instructieregels ter verzekering van de doorwerking van rijksbeleid of provinciaal 
beleid in het beleid van andere overheden. 
De leden van de ChristenUnie-fractie vragen of, zodra het wetsvoorstel natuurbescherming in de 
voorgestelde Omgevingswet wordt opgenomen, een mogelijk spanningsveld tussen beiden kan 
ontstaan, aangezien de Omgevingswet uitgaat van ‘ja, mits’ terwijl het wetsvoorstel 
natuurbescherming lijkt uit te gaan van ‘nee, tenzij’, zoals nu gebeurt in de vogelrichtlijn en de 
Flora- en faunawet (5.98). De regering kan de leden van de ChristenUnie-fractie geruststellen. 
Zowel het wetsvoorstel natuurbescherming als dit wetsvoorstel gaat ervan uit, dat er sprake kan 
zijn van zodanig zwaarwegende belangen of belangrijke waarden dat activiteiten die deze belangen 
of waarden in het gedrang kunnen brengen verboden zijn zonder vergunning. De regering verwijst 
in dit kader ook naar artikel 5.1 van dit wetsvoorstel. Dat artikel bevat een opsomming van 
activiteiten die verboden zijn zonder omgevingsvergunning. De activiteiten die bestaan uit een 
verboden project of andere handeling op grond van het soortenbeschermingsregime van het 
wetsvoorstel natuurbescherming maken daar onderdeel vanuit. Op grond van artikel 5.17 van dit 
wetsvoorstel worden bij AMvB ook nadere regels gesteld over het verlenen of weigeren van de 
omgevingsvergunning. Voor het soortenbeschermingsregime zal inhoudelijk volledig worden 
aangesloten bij de in hoofdstuk 3 van het wetsvoorstel natuurbescherming opgenomen bepalingen. 
Van een discrepantie is dus geen sprake. 
216 
 
