geeft tot nemen van besluiten, vergen de regels voor zorgvuldige wetgeving dat een dergelijke 
opdracht naar doel en inhoud zo concreet mogelijk is. Zoals in paragraaf 3.7.3 van deze nota al is 
beschreven bevat het wetsvoorstel in lijn van deze regels de opdrachten voor het stellen van 
verplichte omgevingswaarden voor de provincies (artikel 2.13 van het wetsvoorstel) en de 
verplichte omgevingswaarden voor het Rijk (artikel 2.14). Die opdrachten zijn in het wetsvoorstel 
concreet verwoord. Het is op dit moment niet goed mogelijk om voor Rijk en provincies andere 
onderwerpen te benoemen waarvoor omgevingswaarden verplicht zouden moeten gesteld. Dat 
geldt ook voor de gemeenten. Waar dat voor de provincie en het Rijk wel mogelijk was, zijn de 
onderwerpen in het wetsvoorstel aangegeven en biedt dat de duidelijkheid voor burgers en andere 
overheden waarnaar de genoemde leden vragen. De vraag voor welke aspecten de gemeenten in 
de toekomst omgevingswaarden zouden moeten vaststellen kan de regering niet beantwoorden. 
Dit zou ook op gespannen voet staan met het aan het wetsvoorstel ten grondslag liggende 
subsidiariteitsbeginsel. Het is ook de vraag of de leden van de genoemde fracties dit voor ogen 
hebben gehad.  
14.2.6 Artikel 2.17  
De leden van de ChristenUnie-fractie vragen of een wettelijke grondslag nodig is voor het 
opwekken van energie uit afvalwater door de waterschappen (14.28). In artikel 2.17 van het 
wetsvoorstel is de zuivering van stedelijk afvalwater in een zuiveringtechnisch werk opgedragen 
aan de waterschappen. Bij de vervulling van die taak is het mogelijk om energie uit afvalwater op 
te wekken, maar bijvoorbeeld ook om grondstoffen uit afvalwater terug te winnen. Dit draagt bij 
aan een duurzame en doelmatige vervulling van deze taak. In de brief van de Minister van 
85
Infrastructuur en Milieu van 26 april 2013 heeft de regering al vermeld dat er geen wettelijke 
belemmeringen zijn voor deze activiteiten, mits ze plaatsvinden in het kader van de uitvoering van 
de wettelijke taken van de waterschappen, zoals het zuiveren van afvalwater en het 
watersysteembeheer, en wordt voldaan aan de mededingingsrechtelijke regels. Deze conclusie is 
bevestigd in het onderzoeksrapport Juridische handreiking duurzame energie en grondstoffen 
waterschappen, dat is opgesteld in opdracht van de Unie van Waterschappen en STOWA. Het heeft 
bovendien ongewenste effecten om deze activiteiten als taak op te dragen aan de waterschappen. 
Dit zou betekenen dat het opwekken van energie een verplichting wordt voor de waterschappen, 
ook wanneer dat bij bestaande zuiveringtechnische werken hoge kosten met zich brengt en 
daardoor niet doelmatig is. 
14.2.7 Artikel 2.18 
De leden van de ChristenUnie-fractie stellen vast dat op grond van artikel 2.18, eerste lid, onder c, 
het provinciebestuur verantwoordelijk is voor het beschermen van de kwaliteit van het grondwater 
in grondwaterbeschermingsgebieden, met het oog op de winning daarvan voor de bereiding van 
voor menselijke consumptie bestemd water. Deze leden vragen of het klopt dat provincies hiermee 
nog niet verplicht zijn boringsvrije zones aan te wijzen in waterwin- en 
grondwaterbeschermingsgebieden (6.13). 
Het klopt dat artikel 2.18, eerste lid, onder c, geen verplichting inhoudt dat elke provincie 
boringsvrije zones aanwijst in grondwaterbeschermingsgebieden. Op dit moment zien we dat de 
provincies in hun verordeningen onderling verschillende regels vaststellen voor het beschermen 
van de kwaliteit van het grondwater in grondwaterbeschermingsgebieden, met het oog op de 
winning daarvan voor de bereiding van voor menselijke consumptie bestemd water. Daarbij kan in 
het algemeen wel dezelfde systematiek worden vastgesteld van drie soorten beschermingszones: 
waterwingebieden, grondwaterbeschermingsgebieden (veelal 25 ‐ en 100 ‐jaarzones) en boringsvrije 
zones. De waterwingebieden zijn de meest kwetsbare zones van de beschermingsgebieden, waarin 
het beschermingsniveau het hoogste is. Alleen activiteiten in het kader van de grondwaterwinning 
zijn toegestaan. Het grondwaterbeschermingsgebied is een bufferzone rondom het waterwingebied. 
Hier is het beschermingsniveau iets lager dan in een waterwingebied, er gelden minder verboden. 
                                                
85
 Kamerstukken II 2012/13, 33 400 J, nr. 19, blz. 12. 
250
