geschieden met het oog op de doelen van de wet. Gelet op de gewenste integrale en 
samenhangende benadering van de zorg voor de fysieke leefomgeving kan dit overigens wel 
betekenen dat een omgevingswaarde voor een bepaald aspect voor de fysieke leefomgeving niet in 
uiterste strengheid wordt vastgesteld als daar voordelen voor andere aspecten van de fysieke 
leefomgeving tegenover staan.  
Enkele omgevingswaarden van het Rijk zullen een uitputtende regeling zijn 
Van de in de vorige subparagraaf genoemde omgevingswaarden zullen de omgevingswaarden voor 
de veiligheid van primaire waterkeringen, een uitputtend karakter krijgen. Met deze 
omgevingswaarde wordt een veiligheidsnorm vastgesteld waaraan een aangewezen dijktraject 
moet voldoen. Een uitputtende rijksomgevingswaarde voor waterveiligheid is in lijn met de huidige 
situatie en in overeenstemming met het (gemeente- en provincie)grensoverschrijdende belang van 
deze waterkeringen en de financiering van het Hoogwaterbeschermingsprogramma, die ook vanaf 
2017 voor de helft geschiedt via de rijksbegroting.  
Niet uitputtende omgevingswaarden 
Naar de stand van inzicht op dit moment meent de regering dat voor de overige genoemde 
omgevingswaarden gemeenten en provincies alleen verdergaande beleidsambities kunnen 
vaststellen en deze desgewenst in omgevingswaarden kunnen vastleggen. Dat geldt dan voor: 
 provincies de kwaliteit van de oppervlaktewaterlichamen die onder de kaderrichtlijn water niet 
als waterlichamen zijn aangewezen; deze veelal kleinere wateren kunnen lokaal hoge 
ecologische waarden bezitten. Ze zijn verbonden met KRW-lichamen en beslaan gezamenlijk 
een aanzienlijk deel van het Nederlandse oppervlaktewater. Daarom is een actief beleid voor de 
ecologische toestand van de wateren van belang voor de waterlichamen en de daarvoor 
geldende rijksomgevingswaarden; 
 provincies: de kwaliteit van zwemwateren die deel uitmaken van waterlichamen die bij niet bij 
het Rijk in beheer zijn; 
 provincies en gemeenten: de kwaliteit van de lucht.  
De desbetreffende EU-richtlijnen geven de normen die als minimale resultaats- of 
inspanningsverplichting gelden. Een afwijking ten nadele (slechtere kwaliteit) van 
omgevingswaarden die zijn vastgesteld ter implementatie van EU-richtlijnen is niet mogelijk.  
De ‘nee-tenzij’ benadering in het wetsvoorstel 
In het verslag (5.196) geven de leden van de SGP-fractie aandacht aan de bevoegdheid van 
gemeenten en provincies om afwijkende of aanvullende omgevingswaarden vast te stellen. Zij 
zetten vraagtekens bij de voorgestelde beperking van die bevoegdheid (‘nee, tenzij’ benadering), 
die inhoudt dat er geen afwijkende of aanvullende omgevingswaarden worden vastgesteld, tenzij 
bij omgevingsverordening of AMvB anders is bepaald. Uit het antwoord op de vraag van de leden 
van de D66-fractie mag worden opgemaakt dat de regering waar dat uit de aard van de 
omgevingswaarden mogelijk is de mogelijkheid zal bieden aan decentrale overheden om 
afwijkende of aanvullende omgevingswaarden vast te stellen. De keuze voor een ‘nee, tenzij’ 
bepaling is gemaakt op basis van het algemene inzicht dat de zogenoemde voorrangsregel die in 
de Gemeente- en Provinciewet is neergelegd, vaak tot onduidelijkheid leidt. Bij de vraag hoe die 
duidelijkheid wel te bewerkstelligen is, in het licht van het advies van Afdeling advisering van de 
Raad van State, gekozen voor een ‘nee, tenzij’-redactie. Deze maakt het mogelijk om precies aan 
te geven welke ruimte er voor de decentrale overheden is. Een ‘ja, mits’ benadering zou materieel 
inhouden dat de materiële wetgever moet aangeven van welke elementen niet kan worden 
afgeweken, terwijl voor de dan heel open resterende ruimte nog steeds een onduidelijkheid blijft 
bestaan over de wijze van benutting van die ruimte. 
52
