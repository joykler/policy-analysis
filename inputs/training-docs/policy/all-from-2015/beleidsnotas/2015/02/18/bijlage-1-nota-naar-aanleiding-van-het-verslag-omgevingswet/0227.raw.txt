vergunningplichtige activiteiten zijn gelijk. De nationale regelgeving bestond al veel langer en toen 
de Europese regelgeving tot stand kwam is er nadrukkelijk voor gekozen om geen verschillende 
beoordelingsregels te maken, maar te zorgen voor herkenbare en uniforme regels. 
Daarnaast zijn er ook beleidsterreinen waarop het Europese recht geen rol speelt omdat het 
subsidiariteitsbeginsel is toegepast door de Europese Unie. Dat is bijvoorbeeld grotendeels het 
geval bij het onderwerp ruimtelijke ordening (zie de beantwoording van de vraag van de leden van 
de PVV-fractie in voorgaande paragraaf). Ook het belang van waterveiligheid wordt voornamelijk 
door nationale regels geborgd. 
Samengevat: het uitgangspunt van de regering is lastenluwe implementatie, wat inhoudt dat er 
niets meer wordt geregeld dan in de Europese richtlijnen is vastgelegd. In uitzonderingsgevallen 
wordt van dit uitgangspunt afgeweken, bijvoorbeeld als dat leidt tot een lastenluwer regime (zie 
het eerder beschreven voorbeeld). Ook kunnen nationale regels nodig zijn omdat er geen Europees 
regime is, zoals voor waterveiligheid en ruimtelijke ordening.  
11.3 Relatie met internationale regelgeving en uitvoeringsregelgeving 
De vraag van de leden van de SP-fractie of ‘ieder land voor zich op dit gebied te veel het wiel aan 
het uitvinden is’ (1.59), is een terechte vraag. Landen kunnen zeker van elkaar leren als het gaat 
om het maken van samenhangende regelgeving. Hoewel Nederland binnen de Europese Unie een 
voorloper is voor wat betreft de integratie van het omgevingsrecht, zijn verschillende lidstaten 
bezig met soortgelijke bewegingen. Meestal betreft het integratie binnen het milieurecht, soms met 
medeneming van het ruimtelijk ordeningsrecht. 
Bij het maken van integrale nationale regelgeving lopen lidstaten op tegen het probleem dat de 
Europese milieurichtlijnen ingewikkeld zijn en sectoraal zijn opgezet. Meer in het algemeen wordt 
de uitvoering van Europese milieuregels soms bemoeilijkt door hun complexiteit en gebrek aan 
samenhang en consistentie. Om die redenen is Nederland samen met Duitsland en het Verenigd 
Koninkrijk gestart met het project Make it Work. Dit project bouwt aan een coalitie van Europese 
lidstaten die samen met de Europese Commissie willen werken aan meer eenvoudige, 
overzichtelijke en beter uitvoerbare Europese milieuregelgeving. Gewerkt wordt aan richtsnoeren 
om in de toekomst kerninstrumenten in richtlijnen en verordeningen, zoals inspectie-, 
vergunnings-, rapportage- en planverplichtingen, slimmer te regelen en beter op elkaar te laten 
aansluiten. Daarnaast wisselen landen best practices uit over de modernisering van hun nationale 
regelgeving en in dat verband de correcte omzetting van EU-richtlijnen in nationale regelgeving. 
Uw Kamer zal over de voortgang en de inhoud van het project Make it Work geïnformeerd worden.  
De leden van de SP-fractie vragen (4.40) wat het gevolg is als internationale verplichtingen 
zouden leiden tot nadelige gevolgen voor de fysieke leefomgeving. En op welke wijze hiertegen 
bezwaar kan worden gemaakt. Dit zal primair bij de totstandkoming van de internationale 
regelgeving aan de orde gesteld moeten worden. Uw Kamer wordt via BNC-fiches op de hoogte 
gehouden van voorgenomen nieuwe Europese regelgeving. Door middel van deze fiches kan het 
parlement zich in een vroeg stadium verdiepen in deze voorgenomen regelgeving. Ook zal dan de 
discussie hierover tussen parlement en regering kunnen plaatsvinden. Op het moment dat de 
internationale regelgeving voor Nederland verbindend is, staat de inhoud daarvan niet meer ter 
discussie. Daartegen kan op dat moment dan ook geen bezwaar meer worden gemaakt. De leden 
van deze fractie van D66 constateren dat de regering niet van plan is om de facultatieve aard van 
‘kan’-bepalingen betreffende uitvoeringsregelingen van EU-richtlijnen weg te laten uit het 
wetsvoorstel en/of te veranderen in verplichte bepalingen (9.1). In reactie hierop moet worden 
gesteld dat er blijkbaar sprake is van een misverstand. Het wetsvoorstel bevat juist een groot 
aantal bepalingen waarin verplichtingen zijn opgenomen ter uitvoering van EU-richtlijnen. 
Bijvoorbeeld verplichtingen dat in ieder geval regels worden gesteld ter uitvoering van de 
kaderrichtlijn water, de mer-richtlijn enzovoort. Deze zijn onder meer te vinden in 2.15, eerste lid, 
2.26, derde lid, 4.20, 5.2, tweede lid, 16.87, 20.4, 20.7 en 20.9, tweede lid. 
 
227 
 
