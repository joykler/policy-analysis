Ook het EU-recht en internationaal recht vormen een uitgangspunt voor de stelselherziening. Het 
beschermingsniveau zal gelijk blijven als EU-regelgeving of internationale verplichtingen dwingen 
tot het behoud van een nu feitelijk bestaande kwaliteit (bijvoorbeeld omdat een bepaalde grens 
niet mag worden onderschreden) of op een andere manier dwingt tot behoud van die kwaliteit 
(bijvoorbeeld in verband met het standstillbeginsel). 
Operationalisering van het ontwerpprincipe 
De leden van de D66-fractie vragen de regering hoe het ontwerpprincipe van de gelijkwaardige 
bescherming geoperationaliseerd wordt en wanneer daaraan voldaan is (5.70). In vergelijkbare 
bewoordingen willen zowel de leden van de D66-fractie (5.83) als de leden van de GroenLinks-
fractie (7.25) weten of alle materiële normen uit de wetten die opgaan in de Omgevingswet op 
dezelfde manier en met hetzelfde beschermingsniveau in de uitvoeringsregelingen terechtkomen. 
Als dit niet het geval is, dan willen deze leden weten op welke punten en om welke redenen de 
normen in de AMvB zullen verschillen van de huidige normen.  
Bij het opstellen van de voorgenomen AMvB’s zal zo scherp mogelijk het doel van de eerdere 
geldende wettelijke regels worden geïdentificeerd, zoals de bescherming van gezondheid of 
veiligheid en het bewerkstelligen van goede omgevingskwaliteit. Voor elk van die regels zal in het 
licht van de verbeterdoelen en uitgangspunten worden vastgesteld of die een absolute ‘grens’ 
bevatten of ruimte voor afweging bieden.  
De regering is voornemens om in de voorgenomen AMvB’s aan bestuursorganen meer ruimte te 
bieden om verantwoorde keuzen te maken om aan een duurzame ontwikkeling van de fysieke 
leefomgeving gestalte te geven. Het resultaat kan wel zijn dat niet altijd en op elke plek in 
Nederland sprake is van een identieke kwaliteit, maar wel van een gelijkwaardig 
beschermingsniveau. Wat de precieze effecten zullen zijn van op het streven naar een 
gelijkwaardig beschermingsniveau, is op dit moment nog niet exact aan te geven. Het uitgangspunt 
van een gelijkwaardig beschermingsniveau moet bezien worden in samenhang met de 
verbeterdoelen en andere uitgangspunten van de stelselherziening. Deze doelen en uitgangspunten 
zullen in concrete situaties niet altijd te verenigen zijn en soms zelfs botsen. Een voorbeeld is het 
vergroten van de inzichtelijkheid en het gebruiksgemak van het omgevingsrecht. Met het oog 
hierop worden regels samengevoegd, vereenvoudigd en geharmoniseerd. Deze regels kunnen dus 
niet op identieke wijze terugkomen in het stelsel. Bij de vormgeving van het stelsel zal voortdurend 
worden gekeken hoe deze doelen en uitgangspunten het beste kunnen worden gerealiseerd.  
Gelijkwaardig beschermingsniveau en lopende beleidsvernieuwingstrajecten  
Een aandachtspunt ten aanzien van het gelijkwaardig beschermingsniveau is het volgende. Op 
enkele terreinen zijn beleidsvernieuwingstrajecten in gang gezet. Dit geldt voor het onderwerp 
geluidbelasting door wegen en spoorwegen, die in beheer zijn bij decentrale overheden en 
industrieterreinen, waarvan de bestemming voor het gehele terrein of een gedeelte daarvan de 
mogelijkheid insluit van vestiging van ‘grote lawaaimakers’. Dit traject is ook bekend onder de 
naam Swung-2. Dit geldt ook voor de herziening van de wettelijke regels ter bescherming van de 
bodem en het grondwater. Omdat deze vernieuwingstrajecten ertoe kunnen leiden dat voor die 
aspecten een nieuw normenstelsel wordt voorgesteld, geldt het principe van gelijkwaardig 
beschermingsniveau niet voor deze onderwerpen. Er wordt dan immers een nieuwe 
beleidsafweging gemaakt over het gewenste beschermingsniveau. De afzonderlijke wetsvoorstellen 
hiervoor worden op een later tijdstip aan het parlement aangeboden. Dat geldt zowel voor de 
wetgeving die de Omgevingswet zal aanvullen als voor voorstellen voor de aanpassing van de 
AMvB’s om de beleidsvernieuwing te realiseren. Daarover kan dan separaat van gedachten worden 
gewisseld. Zie ook hoofdstuk 10 van deze nota. 
Ten slotte merkt de regering op dat het Deltaprogramma 2015 de nationale Deltabeslissingen 
bevat en de concrete voorkeursstrategieën per regio tot 2050. De beslissing over waterveiligheid 
behelst dat het regeringsbeleid erop is gericht Nederland beter te beschermen tegen 
overstromingen met nieuwe veiligheidsnormen voor onze waterkeringen. Daarbij wordt niet meer
