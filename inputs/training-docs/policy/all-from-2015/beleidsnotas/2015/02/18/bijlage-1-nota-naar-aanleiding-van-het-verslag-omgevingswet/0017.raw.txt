Toenemende behoefte aan samenhangende benadering fysieke leefomgeving 
Aanpassing van het huidige stelsel zou voldoende zijn als het alleen zou gaan om het oplossen van 
praktische knelpunten en het optimaliseren van procedures. Maar onder de huidige 
omstandigheden zou dat het omgevingsrecht naar het oordeel van de regering alleen maar 
ingewikkelder maken. Kwaliteitsopgaven en ontwikkelingen in de fysieke leefomgeving vragen om 
een samenhangende benadering, meer dan vroeger het geval was. Bij de ontwikkeling van 
gebieden en bij een effectieve aanpak van problemen in de fysieke leefomgeving wordt door 
spelers in het veld steeds meer gekeken over de grenzen van sectorale belangen heen. Zeker in 
een klein en dichtbevolkt land als Nederland – met veel uiteenlopende activiteiten, functies en 
kwetsbare belangen – blijkt in toenemende mate de verwevenheid van de onderdelen die samen de 
fysieke leefomgeving vormen. Vanuit juridisch perspectief blijkt die samenhang bijvoorbeeld bij 
besluitvorming over activiteiten en projecten in de fysieke leefomgeving. Al in een vroeg stadium 
van de besluitvorming moeten alle belangen op tafel komen, zodat belangrijke randvoorwaarden 
en beperkingen al bekend zijn op een moment dat er nog veel open ligt, en niet halverwege de 
procedure. Afwegingen die moeten worden gemaakt zijn vaak lastig en vereisen veel juridisch 
inzicht en bestuurskracht. Die behoefte aan een meer samenhangende benadering van opgaven in 
de fysieke leefomgeving kan beter door het omgevingsrechtelijke stelsel worden gefaciliteerd dan 
nu het geval is. Het is daarvoor van belang om zowel op lokaal, rijks- als Europees niveau de zaken 
meer in samenhang te bezien en kaders te integreren dan wel in betere harmonie te ontwerpen. 
De stelling van leden van de GroenLinks-fractie dat de in de praktijk ontwikkelde wetgevingskaders 
méér tegemoet komen aan de merites van de afzonderlijke rechtsgebieden is naar het oordeel van 
de regering dus niet zonder meer juist (8.18). Er is naar het oordeel van de regering sprake van 
een paradigmawisseling: een beweging naar duurzame ontwikkeling, waarvoor veel partijen in ons 
land zich verantwoordelijk voelen. Een beweging die economische ontwikkeling verbindt met een 
veilige en gezonde leefomgeving en een goede kwaliteit van de leefomgeving. Dit wetsvoorstel 
beoogt het wettelijk fundament te bieden voor een maatschappelijke beweging die nu al is ingezet. 
In paragraaf 2.3 wordt – naar aanleiding van een vraag van de VVD-fractie – verder op deze 
paradigmawisseling ingegaan.  
Naar een samenhangend omgevingsrechtelijk stelsel 
In het nieuwe stelsel staan de te bereiken doelen in de fysieke leefomgeving centraal. De regels 
bieden ruimte en houvast om die doelen te realiseren. Daardoor kan naar het oordeel van de 
regering sneller worden ingespeeld op ontwikkelingen als transformatie van de woningmarkt, krimp 
en leegstand. Ook nieuwe opgaven, die bijvoorbeeld voortvloeien uit het Energieakkoord, kunnen 
sneller en beter worden opgepakt, onder meer door een samenhangende benadering en door 
belanghebbenden vroegtijdig te betrekken bij de besluitvorming over projecten. Per saldo moet het 
nieuwe stelsel leiden tot een stevige vermindering van de regeldruk.  
In het voorgestelde stelsel bevat één wet de hoofdelementen en de ordenende, structurele 
elementen. De wet vormt daarmee de basis voor de opbouw van een bestendig stelsel. De 
uitwerking van de materiële normstelling wordt, om redenen van toegankelijkheid en samenhang, 
aan de AMvB-wetgever opgedragen door middel van duidelijke inhoudelijke opdrachten op 
wetsniveau. Op die manier zorgt de wet voor overzicht en sturing en wordt onnodige differentiatie 
en gelaagdheid van normstelling voorkomen. Daarnaast vereenvoudigt dit een goede en tijdige 
implementatie van Europese en internationale verplichtingen. Voor het omgevingsrecht is dit van 
wezenlijk belang gelet de vele Europese en internationale regels die hieraan ten grondslag liggen. 
Op instrumentniveau beperkt het nieuwe stelsel zich tot zes kerninstrumenten voor het reguleren 
van activiteiten van burgers, bedrijven en overheden. De regering wil, ook in reactie op de zorg 
van de leden van de fractie van de PvdD (2.23a), zo de inzichtelijkheid en samenhang te 
vergroten en de bestuurskracht op lokaal niveau versterken. Met de stelselherziening beoogt de 
regering zo de inzichtelijkheid, voorspelbaarheid en gebruiksgemak van het omgevingsrecht te 
vergroten en een snellere en betere besluitvorming mogelijk te maken.
