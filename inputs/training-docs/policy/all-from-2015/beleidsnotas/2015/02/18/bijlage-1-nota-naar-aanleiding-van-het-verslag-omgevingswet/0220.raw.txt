10.8.4 Verhouding omgevingsvergunning en flora- en fauna-ontheffing  
De leden van de ChristenUnie-fractie vragen verduidelijking van de ontheffingsprocedure in relatie 
tot de flora- en faunaregelgeving (8.14). Deze leden geven onder verwijzing naar de memorie van 
toelichting bij het wetsvoorstel natuurbescherming aan, dat het niet meer mogelijk is om een 
afzonderlijke vergunning of ontheffing te verkrijgen, maar dat die gekoppeld is aan de 
omgevingsvergunningprocedure. Zij vragen of het klopt dat er in de nieuwe situatie geen ‘losse’ 
ontheffingsprocedure gestart kan worden voor een ontwikkeling waarvoor ook een 
bestemmingswijziging nodig is.  
Onderscheid moet worden gemaakt tussen de situatie waarbij er sprake is van een project/andere 
handeling die ook bestaat uit een locatiegebonden activiteit, waarvoor op grond van de Wabo een 
omgevingsvergunning is vereist, en de situatie waarbij er voor dat project/andere handeling die 
bestaat uit locatiegebonden activiteit geen omgevingsvergunningplicht geldt. Het wetsvoorstel 
natuurbescherming regelt dat, als er sprake is van een project/andere handeling die ook bestaat 
uit een locatiegebonden activiteit waarvoor op grond van de Wabo een omgevingsvergunning is 
vereist, de gevolgen voor een Natura 2000-gebied of voor dieren of planten van een beschermde 
soort worden getoetst bij de beoordeling van de aanvraag van een omgevingsvergunning. Een 
aparte vergunning of ontheffing op grond van dat wetsvoorstel, eenmaal wet, is dan niet meer 
mogelijk.  
Als sprake is van een project/andere handeling, die ook bestaat uit een locatiegebonden activiteit 
waarvoor op grond van de Wabo geen omgevingsvergunning is vereist, of van een project/andere 
handeling die betrekking heeft op een niet-locatiegebonden activiteit, moeten de gevolgen van die 
activiteit voor Natura 2000-gebieden of voor dieren of planten van beschermde soorten worden 
getoetst via een separate vergunning of ontheffing van het wetsvoorstel natuurbescherming (als 
dat eenmaal wet is).  
Deze laatste regeling (de vergunningen- en ontheffingenprocedures voor die gevallen die niet 
samenlopen met een locatiegebonden activiteit waarvoor een omgevingsvergunning is vereist) zal 
met het aanvullingswetsvoorstel in de Omgevingswet worden opgenomen. Voor een beschrijving 
van het proces van integratie van beide wetsvoorstellen inclusief het aanvullingswetsvoorstel 
verwijst de regering naar de beantwoording van de vragen van de leden van de fractie van de SP 
(8.6) in paragraaf 10.8.1. Het wetsvoorstel voor de Omgevingswet voorziet in een regeling van 
de eerstgenoemde situatie, namelijk de situatie waarbij er ook sprake is van een locatiegebonden 
activiteit, waarvoor een omgevingsvergunning is vereist.  
De regeling van de Wabo blijft in het voorliggende wetsvoorstel grotendeels in stand: het blijft 
mogelijk dat een aanvrager eerst een omgevingsvergunning aanvraagt voor een Natura 2000-
activiteit of een flora- en fauna-activiteit en daarna voor een omgevingsvergunning voor een 
andere activiteit. Het kan zijn, dat een initiatiefnemer een omgevingsvergunning moet aanvragen 
voor bijvoorbeeld een afwijkactiviteit (als wordt afgeweken van het omgevingsplan), een 
bouwactiviteit, een Natura 2000-activiteit en een flora- en fauna-activiteit. Met het oog op een 
robuuste omgevingsvergunning is het zaak dat in dit soort gevallen een activiteit in een zo vroeg 
mogelijk stadium in het proces wordt getoetst aan de eisen die met het oog op de bescherming van 
een Natura 2000-gebied of de flora en fauna worden gesteld. Ook onder de Omgevingswet kan een 
initiatiefnemer er dus voor kiezen om eerst de Natura 2000-activiteit of de flora en fauna-activiteit 
los aan te vragen, en pas na verlening daarvan de overige aanvragen in te dienen.  
10.9 Voorstel Wet windenergie op zee 
68
De leden van de CDA-fractie vragen of ook de Wet windenergie op zee zal opgaan in de 
Omgevingswet (5.62). Ook leden van de ChristenUnie-fractie vragen hiernaar (14.13). De 
verwachting is dat de Wet windenergie op zee eerder in werking zal treden dan de Omgevingswet. 
                                                
68
 Kamerstukken 34 058. 
220 
 
