kunnen wekken dat alle monitoringsresultaten altijd aan het publiek beschikbaar worden gesteld. 
Dat zal niet zo zijn, bijvoorbeeld omdat monitoringsresultaten soms bedrijfsgevoelige informatie 
kunnen bevatten. Voor het openbaar maken van het verslag van de monitoringsresultaten is wel 
een moet-bepaling opgenomen (artikel 20.14, vierde lid). 
14.7.3 Artikel 20.12 
De vraag van de leden van de ChristenUnie-fractie (14.95) over de beperking van 
beschikbaarstelling van omgevingsdocumenten (artikel 20.12, derde lid) heeft aanleiding gegeven 
tot een wijziging van het wetsvoorstel, opgenomen in de nota van wijziging. Het is inderdaad niet 
de bedoeling dat de beschikbaarstelling van omgevingsdocumenten die algemeen verbindende 
voorschriften bevatten beperkt kan worden tot elementen van die documenten. Dat zou immers de 
kenbaarheid van dergelijke voorschriften beperken. Beschikkingen kunnen echter bedrijfsgevoelige 
of privacygevoelige informatie bevatten die wel openbaar is en voor belanghebbenden opvraagbaar 
moet zijn bij het bevoegd gezag, maar die beter niet actief via internet beschikbaar gesteld kan 
worden. De mogelijkheid van beperking van de beschikbaarstelling wordt daarom beperkt tot 
beschikkingen. 
14.7.4 Artikel 20.14 
De leden van ChristenUnie-fractie vragen waarom in artikel 20.14, vijfde lid, dat handelt over de 
toezending van verslagen, is gekozen voor een ‘kan-bepaling’ (14.97). Voor slechts een deel van 
de verslagen die op grond van artikel 20.14 van het wetsvoorstel moet worden opgesteld, is 
toezending aan een of meer ministers of een ander bestuursorgaan of rapportage aan de beide 
Kamers der Staten-Generaal of de Europese Commissie nodig. Dit is bijvoorbeeld het geval voor de 
verslagen over de monitoring van de kwaliteit van waterlichamen, die waterschappen en provincies 
aan de Minister van Infrastructuur en Milieu moeten toezenden zodat deze verslag kan uitbrengen 
aan de Europese Commissie over de toestand van de Nederlandse waterlichamen. Een ‘moet-
bepaling’ zou impliceren dat voor alle verslagen toezending of rapportage aan een van deze 
organen geregeld moet worden. Dat is echter niet in alle gevallen nodig. Dit lid is vooral van belang 
als een ander bestuursorgaan dan het Rijk een verslag opstelt ter uitvoering van een nationale of 
internationale verplichting. Het ligt weinig voor de hand om toezendings- of bekendmakingsregels 
vast te stellen over verslagen van de monitoring van omgevingwaarden die gemeenten of 
provincies uit eigen beweging hebben vastgesteld. Ook kan regeling achterwege blijven als het Rijk 
een verslag opstelt en de toezendings- of bekendmakingsverplichtingen al blijken uit de EU-
regelgeving. 
14.7.5 Artikel 20.18 
De leden van de fracties van de PvdA (2.11, 4.6) en de ChristenUnie (14.98) vragen waarom is 
gekozen voor een frequentie van de Balans van de Leefomgeving van vier jaar in plaats van de 
huidige twee jaar. Een uitgangspunt voor de stelselherziening is dat voor wat de EU-richtlijnen 
regelen, niets anders of méér wordt vastgelegd dan dat wat de EU-richtlijn voorschrijft, tenzij 
daarvoor na afweging van alle belangen aanleiding is. In het wetsvoorstel is daarom aangesloten 
bij de termijn van de richtlijn toegang tot milieu-informatie (artikel 7, derde lid) die vierjaarlijks 
een ‘verslag over de toestand van het milieu’ vereist. Deze termijn is ook opgenomen in het 
verdrag van Aarhus (artikel 5, vierde lid) dat drie-tot-vierjaarlijks een ‘nationaal rapport over de 
toestand van het milieu’ vereist. Omdat het Planbureau een dienst is van het Ministerie van 
Infrastructuur en Milieu kan uiteraard de opdracht worden verleend om de rapportages 
tweejaarlijks te blijven opstellen. De wettelijke frequentie moet in zoverre als een minimum 
worden beschouwd. 
De leden van de ChristenUnie-fractie vragen ook waarom niet gekozen is voor verbreding van de 
balans met andere aspecten van de leefomgeving, waaronder ontwikkelingen in het ruimtegebruik 
(14.99). Het takenpakket van het Planbureau voor de Leefomgeving omvat het milieu, de natuur 
en de ruimte. Ontwikkelingen in het ruimtegebruik behoren dus tot de reikwijdte van de balans. 
258 
 
