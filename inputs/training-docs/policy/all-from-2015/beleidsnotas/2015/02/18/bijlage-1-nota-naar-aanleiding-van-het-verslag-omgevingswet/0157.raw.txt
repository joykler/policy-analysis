toekomst van Nederland. De leden van de fractie van de ChristenUnie (5.121) vragen of de 
regering voornemens is om nog een nationaal milieubeleidsplan uit te brengen. Zoals beschreven 
vervangt de nationale omgevingsvisie het nationale milieubeleidsplan. De omgevingsvisie wordt 
een integrale samenhangende visie. Dat is meer dan het samenvoegen van bestaande sectorale 
visies. Het is daarom niet zinvol om los van het komen tot een omgevingsvisie een apart 
milieubeleidsplan te maken.  
8.4 Programma’s inclusief programmatische aanpak 
Leden uit verschillende fracties hebben vragen gesteld over programma’s, en dan vooral over het 
gemeentelijk rioleringsprogramma en programma’s met een programmatische aanpak. Vragen 
over de relatie tussen programma’s en de omgevingsvisie zijn beantwoord in paragraaf 8.3 over de 
omgevingsvisie. 
8.4.1 Gemeentelijk rioleringsprogramma 
De leden van de fracties van de SP, de ChristenUnie en de SGP zetten vraagtekens bij het niet-
verplichte karakter van het gemeentelijk rioleringsprogramma (GRP) na 2020 en bij de 
onderbouwing van de regering voor deze keuze (4.77, 5.128, 5.197). 
Uitgangspunt van het wetsvoorstel is om programma’s alleen verplicht voor te schrijven als niet 
wordt voldaan aan een omgevingswaarde of als een programma op grond van EU-richtlijnen is 
geboden. In het geval van het gemeentelijke rioleringsprogramma zijn beide situaties niet aan de 
orde. Het huidige gemeentelijke rioleringsplan concretiseert taken die gemeenten hebben. Het gaat 
dan onder meer om een doelmatige inzameling, transport en verwerking van afvloeiend 
hemelwater, het treffen van maatregelen in het openbaar gemeentelijk gebied om structureel 
nadelige gevolgen van de grondwaterstand voor functies van gronden te voorkomen en de 
inzameling, het transport en de zuivering van stedelijk afvalwater. In het wetsvoorstel zijn die 
gemeentelijke taken al vastgelegd in hoofdstuk 2 (artikel 2.16). Daarmee zijn de gemeentelijke 
plichten naar het oordeel van de regering afdoende geregeld. Het belang voor de welvaart of de 
gezondheid – waar leden van de fractie van de SP op wijzen – is daarmee geborgd. Gemeenten 
hebben na 2020 de vrijheid om die taken verder vorm te geven, al dan niet via een gemeentelijk 
rioleringsprogramma. Leden van de ChristenUnie-fractie wijzen nog op het belang van het 
gemeentelijk rioleringsprogramma als basis voor rioolrechten. De regering ontkent niet dat een 
dergelijk programma een functie kan vervullen als basis voor de rioolheffing, maar vindt niet dat 
dit automatisch moet leiden tot een programmaplicht. Er zijn meer gemeentelijke heffingen die 
functioneren zonder een dergelijke verplichting, zoals de afvalstoffenheffing en de 
zuiveringsheffing. Als gezondheid, of het hebben van een bepaalde (gemeentelijke) heffing reden 
zou zijn voor het voorschrijven van een programma, zou die plicht op meer terreinen aan de orde 
zijn. Dat zou tot een toename van planverplichtingen leiden, een naar het oordeel van de regering 
onwenselijke ontwikkeling. Sterker nog, de regering wil met het oog op de bestuurlijke lasten 
terughoudend zijn met het opleggen van dergelijke uniforme verplichtingen en deze – waar 
mogelijk – terugdringen.  
8.4.2 Programma’s met een programmatische aanpak 
Verder hebben diverse fracties vragen gesteld over de werking van een programma met een 
‘programmatische aanpak’.  
Doel programmatische aanpak 
De leden van de fractie van de SP vragen om een nadere uitleg van het doel van een 
programmatische aanpak. Zij stellen dat een programmatische aanpak is bedoeld om een 
uitgebalanceerd pakket te creëren van maatregelen (4.24). De leden van de CDA-fractie vragen 
daarbij om voorbeelden waarbij zowel kan worden voldaan het voldoen aan een omgevingswaarde 
of doelstelling en het realiseren van activiteiten (5.49c). 
157 
 
