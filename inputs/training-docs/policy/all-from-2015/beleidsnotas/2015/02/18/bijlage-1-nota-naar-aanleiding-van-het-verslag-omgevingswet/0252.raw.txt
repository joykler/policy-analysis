instructieregels van het Rijk ook betrekking hebben op omgevingswaarden die het 
gemeentebestuur in het omgevingsplan of het provinciebestuur in de omgevingsverordening op 
eigen initiatief vaststelt en die niet zijn gesteld op grond van een wettelijke taak. Deze regels 
kunnen er, zoals deze leden terecht constateren, niet toe strekken dat deze regels alsnog in het 
omgevingsplan of de omgevingsverordening worden opgenomen. Genoemde leden vragen of deze 
regels er wel toe kunnen strekken dat deze regels worden geschrapt.  
Deze instructieregels kunnen, in antwoord op de vraag van de leden van de ChristenUnie-fractie, er 
wel toe strekken dat deze omgevingswaarden uit het omgevingsplan of de omgevingsverordening 
worden geschrapt, of als met een minder vergaande instructieregel kan worden volstaan, dat er 
beperkingen worden gesteld aan deze omgevingswaarden. Dit soort instructieregels kan echter niet 
zo maar worden gesteld, ook hierbij moet voldaan worden aan de eisen van subsidiariteit en 
proportionaliteit uit artikel 2.3 van het wetsvoorstel. Dit betekent dat aan deze instructieregels een 
nationaal belang ten grondslag moet liggen dat die inperking rechtvaardigt of een dat de inperking 
is gerechtvaardigd vanuit de uitoefening van wettelijke taken of bevoegdheden van het Rijk of 
internationaalrechtelijke verplichtingen.  
Aan een dergelijke instructieregel zou bijvoorbeeld behoefte kunnen ontstaan als gemeenten of provincies voor 
de gehele gemeente of provincie een omgevingswaarde zouden vaststellen voor de donkerte van de nacht en 
daaraan beperkingen zouden verbinden voor de lichtuitstotende activiteiten binnen de gemeente of provincie. 
Een dergelijke omgevingswaarde zou in strijd kunnen komen met bijvoorbeeld het nationaal belang inzake de 
luchthaven Schiphol en andere luchthavens van nationale betekenis. Die luchthavens kunnen immers niet veilig 
functioneren als zij hun lichtuitstoot in de nacht te veel zouden moeten beperken. In een dergelijk geval is het, 
als de betreffende gemeente of provincie niet bereid zou zijn tot aanpassing, wenselijk om via een 
instructieregel te bepalen dat deze omgevingswaarden voor de donkerte van de nacht en de daaraan verbonden 
regels over lichtuitstotende activiteiten geen betrekking mogen hebben op de locaties waar deze luchthavens 
zijn gelegen.  
De vraag van deze leden naar instructieregels van het Rijk over een omgevingsverordening 
inhoudende dat bij die verordening afwijkende regels kunnen worden gesteld is beantwoord in 
paragraaf 4.5 van deze nota.  
14.2.11 Artikel 2.39  
De leden van de ChristenUnie-fractie merken op dat er in artikel 2.39 een verschil is tussen de 
regeling van de vrijstelling van de leggerplicht voor het waterschap en het Rijk (vrijstelling bij 
omgevingsverordening of AMvB op grond van het vierde lid) en voor andere openbare lichamen 
(generieke uitzondering op grond van het tweede lid). Zij vragen waarom voor die andere 
openbare lichamen niet eveneens gebruik wordt gemaakt van het vierde lid van artikel 2.39, zodat 
op inhoudelijke gronden een afweging wordt gemaakt of wel of geen legger nodig is (14.33). 
Waterstaatswerken die door andere openbare lichamen dan het Rijk of een waterschap worden 
beheerd, zijn veelal vaarwegen en havens, of vijvers en grachten binnen het stedelijke gebied. Dit 
betreft een beperkt aantal locaties. Bij de totstandkoming van de Waterwet heeft het toenmalige 
kabinet overwogen dat het niet de bedoeling is om voor deze uitzonderingssituaties nieuwe 
verplichtingen te introduceren. Deze afweging is nog steeds valide. Net als in de huidige Waterwet 
is daarom generiek bepaald dat gemeenten en provincies geen legger hoeven op te stellen voor de 
waterstaatswerken die zij beheren. Dit zou ook geregeld kunnen worden in de 
omgevingsverordening of AMvB op grond van het vierde lid van artikel 2.39. Dit leidt echter tot 
meer bestuurlijke lasten, terwijl de regering niet verwacht dat er op grond van een inhoudelijke 
afweging vaker geconcludeerd zou worden dat het opstellen van een legger voor deze 
waterstaatswerken wel meerwaarde heeft, mede gelet op de kosten die daarmee zijn gemoeid. 
14.3 Hoofdstuk 4: Algemene regels voor activiteiten in de fysieke leefomgeving
