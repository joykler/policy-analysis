daarvoor de reactie in paragraaf 12.2 van deze nota. De Code – die nu alleen geldt als aanvulling 
op de spelregels voor het MIRT – zal daarbij als inspiratiebron en handreiking dienen voor 
decentrale overheden, burgers, bedrijven en maatschappelijke organisaties en zal dan werking 
hebben op het gehele domein van de fysieke leefomgeving. 
6.3.2 Inspraakproces 
Als van geen enkele vorm van betrokkenheid sprake is geweest, zo vragen leden van de SP-fractie, 
op welke wijze kunnen burgers dan hun mening kenbaar maken? (4.44) Burgers kunnen in ieder 
geval – zoals ook in de vorige paragraaf aangegeven – hun mening kenbaar maken in de 
zienswijze- of bezwaarprocedure zoals deze geldt voor omgevingsvergunningen, 
omgevingsplannen, programma’s en omgevingsvisies. Het ontwerpbesluit of –plan wordt daartoe 
ter inzage gelegd. Tegen besluiten over vergunningen en omgevingsplannen staat vervolgens 
beroep open bij de rechter. Overigens hebben vertegenwoordigende organen, zoals de 
gemeenteraad, de verantwoordelijkheid toe te zien op de wijze waarop besluiten door het bestuur 
worden voorbereid. Hoofdstuk 16 van het wetsvoorstel (afdeling 16.3) gaat in op de mogelijkheden 
zienswijzen in te dienen.  
De regering heeft niet overwogen, zoals leden van de D66-fractie vragen, om het inspraakrecht 
van burgers te versterken door een strikte scheiding tussen informatie- en 
consultatiebijeenkomsten te maken (4.132). Een dergelijke strikte scheiding is niet altijd te 
maken. Om een volwaardige maatschappelijke participatie mogelijk te maken zal veelal eerst – 
wellicht een beperkte hoeveelheid – informatie moeten worden gegeven. Het is van belang dat 
burgers, bedrijven en maatschappelijke organisaties weten welke mogelijkheden zij hebben, en wat 
zij van de overheid kunnen verwachten. Een goed verwachtingenmanagement en een professionele 
en heldere aanpak van participatie is hier wezenlijk. Zoals beschreven in de reactie over het 
verplichte karakter van de Code Maatschappelijke Participatie is dat maatwerk.  
6.3.3 Maatschappelijke initiatieven  
Terecht constateren leden van de fractie van de ChristenUnie dat alleen in de memorie van 
toelichting de mogelijkheid voor initiatiefnemers aan de orde komt om onafhankelijk advies te 
vragen als hun maatschappelijk initiatief geheel of gedeeltelijk buiten de planvorming is gelaten 
(5.160). De regering heeft bewust afgezien van een wettelijke regeling. Het zal gaan om 
incidentele gevallen en wettelijke bepalingen zijn niet nodig om dit te organiseren. Deze lijn is ook 
conform de brief van de Minister van Infrastructuur en Milieu aan uw Kamer van 13 juni 2014 over 
41
de vaststelling van de begrotingsstaat van het Infrastructuurfonds voor het jaar 2014 . De 
mogelijkheid om onafhankelijk advies te vragen is uiteraard wel in de Code Maatschappelijke 
Participatie opgenomen. 
Door leden van de ChristenUnie-fractie is gevraagd of de regering bereid is bij grootschalige 
projecten burgers de mogelijkheid te bieden één burgerinitiatief serieus uit te werken door bij te 
dragen aan de onderzoekskosten (5.161). Dit punt is ook in het Schriftelijk Overleg over de Code 
42
Maatschappelijke Participatie aan de orde geweest . Daarin is door de Minister van Infrastructuur 
en Milieu gesteld dat de Code voorschrijft dat kansrijke initiatieven bij rijksprojecten kunnen 
rekenen op ondersteuning. Dat kan gaan om kennis, informatie, netwerk of een financiële bijdrage. 
Uitgangspunt is dat een kansrijk initiatief niet vroegtijdig sneuvelt door geldgebrek en dezelfde 
kans krijgt als een overheidsinitiatief. 
6.3.4 Participatie bij decentraal bestuur 
De leden van de fractie van GroenLinks constateren terecht dat de Code Maatschappelijke 
Participatie nu geldt voor MIRT-projecten en niet voor gemeentelijke projecten van publiek belang 
(5.190). Het wetsvoorstel voorziet – zoals in paragraaf 6.3.1 beschreven – in maatschappelijke 
                                                
41
 Kamerstukken II 2013/14, 33 750 A, nr. 70, blz. 3. 
42
 Zie Kamerstukken II 2012/13, 29 385, nr. 76, blz. 11. 
121
