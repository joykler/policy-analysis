De leden van de SP-fractie zouden drinkwaterbedrijven een gedegen positie in de Omgevingswet 
willen bieden (4.75), door hen adviesrecht te geven op visies, plannen, programma’s en 
verordeningen. Ook de leden van de ChristenUnie-fractie vragen naar de plannen van de regering 
op dit punt (14.75). Wat hiervoor is vermeld over de drinkwaterparagraaf, geldt evenzeer voor 
een adviesrecht voor de drinkwaterbedrijven. De regering is van mening dat de provinciale taak 
voor het beschermen van de kwaliteit van de regionale wateren (grondwater en oppervlaktewater), 
de instructieregels van het Rijk daarover en de watertoets afdoende instrumenten zijn om het 
drinkwaterbelang te borgen. Een adviesrecht van de drinkwaterbedrijven is in dat licht overbodig 
en past bovendien niet bij de terughoudende lijn voor nieuwe wettelijke adviesrechten.  
Maatregelen 
De leden van de fractie van de ChristenUnie vragen op welke wijze geborgd is dat er geen 
achteruitgang van de waterkwaliteit van waterlichamen plaatsvindt conform artikel 7.3 van de 
kaderrichtlijn water, zodat de zuiveringsinspanning bij drinkwaterbereiding kan worden verlaagd 
(6.11). De kaderrichtlijn water voorziet in een planmatige aanpak voor de verbetering van de 
chemische en ecologische kwaliteit van waterlichamen. De doelstellingen van geen achteruitgang in 
de toestand van waterlichamen en vermindering van de zuiveringsinspanning bij 
drinkwaterbedrijven zullen worden geïmplementeerd in het voorgenomen Besluit kwaliteit 
leefomgeving, in de vorm van instructieregels voor de op grond van het wetsvoorstel verplichte 
programma’s (de waterprogramma’s van het Rijk en de provincies, de waterbeheerprogramma’s 
van de waterschappen en de stroomgebiedbeheerplannen van het Rijk). Deze programma’s en 
plannen zullen ook de maatregelen bevatten waarmee de doelstellingen van de kaderrichtlijn water 
worden behaald. Op grond van hoofdstuk 20 zal de monitoring van de kwaliteit van watersystemen 
en de monitoring van deze programma’s worden geregeld, in lijn met de monitoringsverplichtingen 
van de richtlijn. Zoals ook is aangekondigd in de Beleidsnota Drinkwater, zal de regering verkennen 
of het vaststellen van ‘signaleringswaarden’ behulpzaam kan zijn. Bij (dreigende) overschrijding 
van dergelijke signaleringswaarden moet het bevoegd gezag beoordelen of er aanleiding is tot het 
nemen van maatregelen en, zo ja, welke maatregelen dat zijn. Het voorkomen van achteruitgang 
van de kwaliteit van waterlichamen en het verminderen van de zuiveringsinspanning bij 
drinkwaterbedrijven is zo ingebed in de beleidscyclus die ten grondslag ligt aan het wetsvoorstel.  
Gebiedsdossiers 
Ook wijzen de leden van de ChristenUnie-fractie er op dat de afgelopen jaren gebiedsdossiers zijn 
gemaakt waarin de risico’s voor drinkwater worden benoemd en maatregelen worden voorgesteld. 
Deze leden vragen of de regering de mening deelt dat deze gebiedsdossiers minder vrijblijvend 
moeten worden en of zij bereid is om de gebiedsdossiers wettelijk te verankeren en de uitkomsten 
van de gebiedsdossiers (de te nemen maatregelen) verplicht op te nemen in de 
stroomgebiedsbeheerplannen en waterplannen (6.17). 
Om integraal inzicht te krijgen in de knelpunten voor bescherming van de drinkwaterwinningen 
hebben de provincies op vrijwillige basis samen met de waterbeheerders en gemeenten voor alle 
kwetsbare grondwater-, oevergrondwater- en oppervlaktewaterwinningen gebiedsdossiers 
opgesteld. In deze gebiedsdossiers is per beschermingsgebied integraal in beeld gebracht welke 
knelpunten en bedreigingen aan de orde zijn en welke maatregelen getroffen moeten worden. Het 
is naar het oordeel van de regering prematuur om de opstelling van gebiedsdossiers wettelijk 
verplicht te stellen, omdat het instrument door betrokken partijen adequaat wordt opgepakt en een 
gezamenlijk traject in gang is gezet om te bezien op welke wijze het instrument nog aan 
effectiviteit kan winnen. Naar aanleiding van de uitkomsten van dat traject en de mid term review 
van de Beleidsnota Drinkwater in 2017 zal nader worden besloten over een eventuele juridische 
verankering van de gebiedsdossiers. De maatregelen die voortvloeien uit de gebiedsdossiers 
kunnen wel worden opgenomen in de hiervoor genoemde waterprogramma’s, 
waterbeheerprogramma’s en stroomgebiedbeheerplannen. Dat is in lijn met de cyclus van 
planvorming, uitvoering en monitoring op grond van de kaderrichtlijn water.
