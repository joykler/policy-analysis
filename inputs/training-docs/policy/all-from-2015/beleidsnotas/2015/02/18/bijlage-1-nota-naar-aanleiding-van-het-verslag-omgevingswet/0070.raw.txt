ervaringen met de Crisis- en herstelwet in het kader van het experiment ‘zorgvuldige veehouderij’ 
in Noord-Brabant worden betrokken. In dit experiment maakt de provincie een verordening met 
een verbrede reikwijdte en wordt geregeld dat aan de vergunning van bestaande bedrijven die 
onder het Activiteitenbesluit milieubeheer vallen, maatwerkvoorschriften kunnen worden 
verbonden gericht op het beperken van geur en fijnstof ter verbetering van de kwaliteit van de 
fysieke leefomgeving en de volksgezondheid in het gebied. 
De leden van de PvdD-fractie (3.48) wijzen ook op de risico’s die mestvergisters en 
mestverwerkingsinstallaties met zich meebrengen. Zij vragen zich af in hoeverre mensen op dit 
moment wettelijk beschermd worden en in hoeverre dit ook in het nieuwe stelsel het geval zal zijn. 
De omgevingsvergunningplichten voor milieu en bouwen waarborgen dat bij mestvergisters en 
mestverwerkingsinstallaties risico’s naar de omgeving worden beperkt. Voor de veiligheid is 
daarnaast de locatie van de installatie van belang. Het bestemmingplan regelt de locatie van de 
installatie. Ten slotte gelden er specifieke richtlijnen voor de veiligheid met betrekking tot biogas 
dat wordt opgewekt in mestvergisters en gelden er voor sommige typen bedrijven 
veiligheidsafstanden uit het Activiteitenbesluit milieubeheer.  
Op dit moment vindt er een evaluatie plaats waarbij de vraag centraal staat welke risico’s 
mestvergisters veroorzaken voor gezondheid van mens, dier en het milieu. De resultaten komen 
voorjaar 2015 beschikbaar. Bij de omzetting van de huidige regels naar de nieuwe 
uitvoeringsregelgeving zullen de uitkomsten van deze evaluatie worden betrokken.  
Zonering of afstanden 
De suggestie van de leden van de PvdD-fractie (3.50) dat op de Omgevingswet gebaseerde 
wettelijke regels over zonering het instrument bij uitstek zijn om de fysieke leefomgeving van 
mensen gezonder te maken, omarmt de regering slechts gedeeltelijk. Zonering tussen activiteiten 
met schadelijke emissies of gevolgen en gevoelige bestemmingen zoals woningen, scholen, 
ziekenhuizen en kantoren vindt al voor verschillende aspecten van de fysieke leefomgeving plaats. 
Hierbij kan gedacht worden aan externe veiligheid en geluid. Die aspecten zullen in die AMvB’s 
onder de Omgevingswet eveneens door middel van afstanden worden geregeld. Afstanden zijn 
echter niet in alle gevallen de meest geschikte wijze om met gezondheidsrisico’s om te gaan. 
Dwingende regels over afstanden bieden geen oplossing als in besluitvorming meer gelijkwaardige 
belangen moeten kunnen worden gewogen en lokale afwegingen gewenst zijn. In dit verband kan 
worden gewezen op de vraag van de leden van de PvdD-fractie waarin zij de regering vragen of zij 
van plan is om de richtlijn van de GGD om binnen 300 meter van snelwegen en andere hotspots 
van fijnstof geen scholen, kinderdagverblijven en verzorgingshuizen en andere gevoelige 
bestemmingen te plaatsen, op te nemen in de uitwerking van de AMvB’s (3.50). De afgelopen 
jaren is hard gewerkt aan de uitvoering van het Nationaal Samenwerkingsprogramma 
Luchtkwaliteit. Als gevolg daarvan worden de grenswaarden voor NO en fijnstof op de meeste 
2
plekken in Nederland gehaald. De GGD-richtlijn medische milieukunde: Luchtkwaliteit en 
Gezondheid uit 2008, is bedoeld als een hulpmiddel voor de GGD’s om gemeenten te adviseren en 
burgers te informeren. GGD’s hanteren deze richtlijn bij hun advisering over ruimtelijke plannen. 
Het omzetten hiervan in harde juridische normen door uitwerking bij AMvB is naar het oordeel van 
de regering niet zinvol. Gemeenten beschikken bij het opstellen van ruimtelijke plannen, eventueel 
na een ingewonnen advies bij de GGD, over voldoende informatie om de bij de desbetreffende 
ruimtelijke ontwikkeling betrokken belangen, waaronder het gezondheidsbelang in relatie tot de 
luchtkwaliteit, af te wegen en tot een verstandig en evenwichtig besluit te komen. Eén uniforme 
afstand langs rijks- en andere wegen, zou geen recht doen aan de eigen verantwoordelijkheid van 
een gemeente. 
Kosten 
De leden van de PvdA-fractie (5.32) vragen hoe de maatschappelijke kosten voor bijvoorbeeld 
gezondheidszorg, worden toegerekend. Het voorstel van de Omgevingswet biedt geen basis voor 
de toerekening van maatschappelijke kosten. Het wetsvoorstel beoogt, zoals hiervoor aangegeven, 
wel een gezonde fysieke leefomgeving te bereiken en in stand te houden en op deze wijze
