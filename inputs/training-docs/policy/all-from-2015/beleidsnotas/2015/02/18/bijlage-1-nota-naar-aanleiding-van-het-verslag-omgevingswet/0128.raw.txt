onvoldoende op elkaar zijn afgestemd, zowel wat oogmerk als strekking betreft. Op 
uitvoeringsniveau leidt dat tot meerdere AMvB’s, die deels dezelfde regels bevatten, maar deels 
ook onnodige verschillen vertonen. Dit is vooral storend voor bedrijven die zowel met activiteiten 
binnen als buiten inrichtingen te maken hebben. 
Voorbeeld versnippering regelgeving 
Zo wordt een installatiebedrijf, dat warmte-koudesystemen plaatst, afhankelijk van of de klant als een 
inrichting wordt gezien of niet, geconfronteerd met het Activiteitenbesluit milieubeheer voor systemen binnen 
inrichtingen, en het Besluit lozen buiten inrichtingen voor systemen buiten inrichtingen.  
Wanneer een initiatiefnemer informeert naar de geldende regels, bijvoorbeeld over het wassen van auto’s of 
het opslaan van agrarische afvalstoffen, zal de overheid bij vele activiteiten de wedervraag moeten stellen, of 
er wel of niet sprake is van een inrichting. Een dergelijke vraag is door een doorsnee ondernemer lastig te 
beantwoorden, zeker als hij daarbij zou moeten betrekken of de oprit waarop hij incidenteel de auto wast ook 
tot de inrichting behoort, of waar de grens ligt tussen het erf van het bedrijf en de landbouwgrond.  
Geen focus op de milieubelasting 
Voor milieubelastende activiteiten die via het begrip ‘inrichting’ zijn gereguleerd bepaalt dat begrip 
de reikwijdte van de rijksregels, zowel in vergunningplichtige situaties (ongeveer 20.000), als in 
situaties die onder algemene regels vallen (ongeveer 400.000). Voor veel bedrijven en andere 
activiteiten is het inrichtingenbegrip echter onnodig ruim. Voor slechts een deel van de inrichting 
doet het er namelijk echt toe om rijksregels in te zetten voor het beperken van de gevolgen voor 
het milieu. Daardoor is de reikwijdte van de rijksregels onnodig breed. Het kan namelijk tot 
onnodige administratieve lasten leiden, bijvoorbeeld omdat in de melding of de 
vergunningaanvraag ook moet worden ingegaan op activiteiten, die geen regeling behoeven, en 
waar het bevoegd gezag dus ook niets mee doet.  
Voorbeeld onnodig brede reikwijdte rijksregels 
Veel kantoorgebouwen, woongebouwen, scholen en ziekenhuizen zijn in de huidige regelgeving inrichtingen, die 
volledig onder algemene rijksregels vallen, terwijl de noodzaak tot het stellen van rijksregels soms slechts een 
enkele afgebakende activiteit betreft (zoals een stookinstallatie, een koeltoren, een laboratorium). Toch zijn de 
rijksregels op alle activiteiten binnen die inrichtingen van toepassing, en zo leidt bijvoorbeeld een 
meldingsplicht tot onnodige administratieve lasten, zonder dat daartoe noodzaak bestaat wegens de 
milieubelasting.  
Geen goede aansluiting bij Europa 
Het Nederlandse begrip ‘inrichtingen’ sluit niet aan bij begrippen die in de EU-regelgeving gebruikt 
worden. Het gaat vooral om de richtlijn industriële emissies en de Seveso-richtlijn. Voor grote, 
vaak internationaal werkende bedrijven is het van belang dat er geen enkel licht zit tussen de 
Europese regels en de Nederlandse wetgeving. Maar juist de EU-richtlijnen voor die grote bedrijven 
bevatten termen als installatie en (Seveso-)inrichting die niet overeenkomen met de Nederlandse 
definitie van het begrip inrichting. 
6.6.3 Milieubelastende activiteiten in het wetsvoorstel 
In verband met bovengenoemde knelpunten is in het wetsvoorstel gekozen voor één brede 
wettelijke grondslag voor regels voor milieubelastende activiteiten. De begrenzing – bijvoorbeeld 
naar omvang en duur – van de verschillende milieubelastende activiteiten vindt vervolgens plaats 
in de uitvoeringsregelgeving. Ten opzichte van de huidige situatie, waarin meerdere wettelijke 
grondslagen bestaan en regels over vele AMvB’s zijn verspreid, is dit een aanzienlijke 
vereenvoudiging. Bij het continueren van het gebruik van het begrip inrichting op wetsniveau zou 
het wetsvoorstel twee grondslagen voor milieubelastende activiteiten moeten bevatten: één voor 
inrichtingen en één voor activiteiten die geen inrichting zijn. Dan zou voor beide grondslagen 
eenzelfde doel en strekking gelden (zie artikel 4.28 van het wetsvoorstel) en regels voor 
activiteiten die zowel binnen als buiten inrichtingen plaatsvinden zouden vervolgens op beide 
grondslagen gebaseerd moeten worden. Een dergelijk onderscheid in milieubelastende activiteiten 
op wetsniveau vindt de regering niet wenselijk, het draagt niet bij aan de eenvoud en 
inzichtelijkheid van de regels voor bedrijven, overheden en belanghebbenden. 
128 
 
