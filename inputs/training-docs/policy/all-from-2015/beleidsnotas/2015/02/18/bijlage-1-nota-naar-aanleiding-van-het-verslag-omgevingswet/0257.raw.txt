14.6.2 Artikel 17.10 
De leden van de ChristenUnie-fractie hebben vragen over de taak van de Stichting Advisering 
Bestuursrechtspraak onder de Omgevingswet (14.87). Artikel 17.10 is opgenomen om mogelijk te 
maken dat de StAB dezelfde adviseringstaak behoudt onder de Omgevingswet als ze nu heeft op 
basis van de Wet milieubeheer, de Wet ruimtelijke ordening en de Wet algemene bepalingen 
omgevingsrecht. Een bepaling die inhoudt dat de StAB adviseert op het gehele terrein van de 
Omgevingswet zou een verbreding van de adviestaak inhouden. Dat is op thans niet wenselijk. Op 
dit moment worden de mogelijkheden voor de toekomstige positionering van de StAB verkend. 
Overheveling van de artikelen 20.14 tot en met 20.17 van de Wet milieubeheer naar de 
Omgevingswet zou vooruitlopen op de uitkomsten van dit proces. 
14.7 Hoofdstuk 20: Monitoring en informatie 
14.7.1 Artikelen 20.2 en 20.3 
De leden van de ChristenUnie-fractie vragen of met methode van monitoring (artikel 20.2) en 
regels voor de uitvoering (artikel 20.3) gelijksoortige regels worden bedoeld (14.93). Het gaat 
inderdaad om gelijksoortige regels, maar op een ander abstractieniveau. Bij AMvB zal bijvoorbeeld 
bepaald worden dat een parameter gemonitord wordt door meting door een landelijk netwerk van 
meetvoorzieningen onder beheer van de Minister van Infrastructuur en Milieu. Daarmee liggen de 
taken en verantwoordelijkheden op hoofdlijnen vast. Bij ministeriële regeling kunnen dan, als dat 
nodig is, bijvoorbeeld nadere regels worden gesteld over het aantal en het type meetvoorzieningen 
en de wijze waarop meetgegevens worden beoordeeld, geanalyseerd en opgeslagen. 
De leden van de fractie van de ChristenUnie hebben vragen over de keuze om in artikel 20.3 geen 
mogelijkheid te bieden voor regels over de uitvoering van niet-verplichte provinciale of 
gemeentelijke omgevingswaarden. Zij vragen of het omwille van de rechtszekerheid en met het 
oog op de vereiste deskundigheid niet wenselijk zou kunnen zijn uniforme landelijke methoden vast 
te leggen (14.94). De regering onderschrijft dat het wenselijk zou kunnen zijn om landelijke 
standaarden vast te leggen voor het monitoren van vaker voorkomende lokale of provinciale 
omgevingswaarden. Zij is echter van mening dat dergelijke standaardisatie ook heel goed kan 
plaatsvinden onder auspiciën van bijvoorbeeld de VNG, het IPO of een ad hoc 
samenwerkingsverband. Daarbij moet bedacht worden dat een omgevingswaarde op zich niet de 
burger bindt, maar slechts het bestuursorgaan zelf. Waar de uitvoering van de Omgevingswet 
burgers en bedrijven raakt, kan uniformiteit en standaardisatie soms zwaarder wegen dan 
subsidiariteit. Zo komen er landelijke standaarden voor omgevingsdocumenten en kunnen – op 
grond van artikel 16.6 – reken- en meetmethoden voor het nemen van besluiten worden 
voorgeschreven. Juist omdat een decentrale omgevingswaarde slechts de decentrale overheid zelf 
bindt, lijkt het niet wenselijk via rijksregelgeving te bepalen hoe bepaald wordt of hieraan wordt 
voldaan. 
14.7.2 Artikel 20.8 
De leden van de ChristenUnie-fractie vragen verder waarom bij de beschikbaarstelling van 
gegevens uit monitoring is gekozen voor een ‘kan-bepaling’ (5.186). Artikel 20.8 van het 
wetsvoorstel biedt een algemene grondslag om regels te stellen over het aan het publiek ter 
beschikking stellen van de resultaten van monitoring. Dit is een ‘kan-bepaling’. In artikel 20.9 is 
bepaald welke regels over het beschikbaar stellen van gegevens in ieder geval worden gesteld (een 
‘moet-bepaling’). Deze systematiek – een algemene grondslag voor het stellen van regels in de 
vorm van een kan-bepaling, aangevuld met een moet-bepaling over de regels die in ieder geval 
gesteld worden – komt op verschillende plaatsen in het wetsvoorstel terug. Voorbeelden zijn de 
artikelen 2.12 en 2.14 (algemene grondslag omgevingswaarden provincie respectievelijk Rijk) en 
2.13 en 2.15 (verplichte omgevingswaarden) en de artikelen 2.24 (algemene grondslag voor 
instructieregels van het Rijk) en 2.26 tot en met 2.31 (verplichte instructieregels). Een ‘moet-
bepaling’ voor regels over het beschikbaar stellen van gegevens uit monitoring zou de indruk 
257 
 
