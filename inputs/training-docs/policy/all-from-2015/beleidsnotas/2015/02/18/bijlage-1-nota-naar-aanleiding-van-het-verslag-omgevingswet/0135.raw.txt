bevoegdheid daarvoor wel geschikt is en waarom het gebruik of de vorm van de bevoegdheid niet 
verder gaat dan gelet op het doel noodzakelijk is (proportionaliteit).  
Inkadering reikwijdte bevoegdheid tot geven instructieregels en instructies 
In antwoord op de vraag van de leden van de SGP-fractie (3.29) en vergelijkbare vragen en 
opmerkingen van de leden van de CDA-fractie (5.49a) en de leden 50-plus/Klein-fractie (1.93) of 
het wetsvoorstel voldoende waarborgen biedt voor een terughoudende bemoeienis van provincies 
met gemeentelijke plan- en beleidsvorming dient naast artikel 2.3 gewezen te worden op de 
inperking van de provinciale bevoegdheden tot het geven van instructieregels en instructies waarin 
het wetsvoorstel voorziet.  
De bevoegdheden van de provincie tot het geven van instructieregels en instructies richting de 
gemeenten en waterschappen zijn beperkt tot de wettelijke taken van die gemeenten en 
waterschappen en een limitatief benoemd aantal besluiten. De bevoegdheid van de provincie om 
instructieregels te geven over omgevingsplannen en waterschapsverordeningen is op grond van 
artikel 2.23, derde lid, beperkt tot:  
a. de uitvoering van wettelijk aan bestuursorganen toegedeelde taken, waaronder regels over 
gemeentelijke omgevingswaarden voor deze taken en door het waterschap in te stellen 
omgevingsvergunningplichten,  
b. het stellen van beperkingen aan omgevingswaarden die gemeenten op eigen initiatief in het 
omgevingsplan opnemen,  
c. de evenwichtige toedeling van functies aan locaties in het omgevingsplan en de gemeentelijke 
beoordelingsregels voor een omgevingsvergunning om daarvan af te wijken, en  
d. maatwerkregels.  
Instructies van provincies aan gemeenten kunnen slechts de toedeling van functies aan locaties 
betreffen en aan waterschappen slechts het samenhangend en doelmatig regionaal waterbeheer 
(zie artikel 2.33, tweede lid). De bevoegdheden van de provincie om instructieregels en instructies 
over besluiten van gemeenten en waterschappen te geven hebben dus ook geen grotere reikwijdte 
dan onder de huidige wetgeving. Op de vraag van de leden van de SGP-fractie hiernaar (3.29) kan 
dus geantwoord worden dat deze clausulering van provinciale bevoegdheden samen met de 
toepasselijkheid van artikel 2.3 op deze bevoegdheden dan ook voldoende waarborgen biedt voor 
een terughoudende provinciale rol op die terreinen waar ook gemeenten een verantwoordelijkheid 
hebben. De opvatting van de 50-plus/Klein fractie (1.93) dat het gebruik door de provincies van 
de instrumenten instructieregels en instructies voor een te grote inperking van de beleidsruimte 
van gemeenten kan zorgen, deelt de regering dus niet. Ook betekent dit dat de constatering van 
de leden van de CDA-fractie (5.49a) dat de provincie mag ingrijpen op de gemeentelijke 
autonomie als er een provinciaal belang in het geding is, berust op een misvatting. De 
bevoegdheden tot het geven van instructieregels en instructies bieden geen mogelijkheden voor 
provinciaal ingrijpen op de autonome gemeentelijke taken, maar alleen op die taken en 
bevoegdheden die gemeenten krachtens dit wetsvoorstel in (vrij) medebewind uitvoeren. Het 
voorstel van de leden van de CDA-fractie (5.49a) om in de wet aan te geven dat het hierbij dient 
te gaan om een aanmerkelijk of substantieel belang, dit omdat de provincie zelf bepaalt of er 
sprake is van een provinciaal belang, voegt naar het oordeel van de regering niets toe, gelet op het 
feit dat ook gemotiveerd moet worden dat het desbetreffende belang niet doelmatig of doeltreffend 
door de gemeentebesturen kan worden behartigd. De huidige formulering van artikel 2.3 dwingt de 
provincies in een voldoende mate, en ook meer dan onder de huidige wetgeving het geval is, tot 
een terughoudende inzet van deze bevoegdheden richting gemeenten. 
Doelmatige of doeltreffende uitoefening van de taken en bevoegdheden 
De leden van de SGP-fractie (3.31) vragen de regering nader te verduidelijken waarom in artikel 
2.3 van het wetsvoorstel de eigenstandige voorwaarde â€˜als dat nodig is voor een doelmatige of 
doeltreffende uitoefening van de taken en bevoegdheden op grond van deze wet of de uitvoering
