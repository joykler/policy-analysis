Aanwijzing grondwaterbeschermingsgebieden en boringsvrije zones 
De leden van de ChristenUnie-fractie constateren dat in artikel 2.18 niet expliciet is aangegeven 
dat provincies grondwaterbeschermingsgebieden aanwijzen en vragen naar de reden daarvan 
(6.16). Zij vragen ook of het klopt dat de provincies hiermee niet verplicht zijn om boringsvrije 
zones aan te wijzen in dergelijke gebieden (6.13). 
Zoals eerder aangegeven is het Rijk op grond van artikel 2.27 verplicht om instructieregels te 
stellen over de omgevingsverordening van de provincie met het oog op de bescherming van 
regionale wateren (waaronder ook grondwaterlichamen worden begrepen) waaruit water voor de 
drinkwaterwinning wordt onttrokken. De eisen die nu in de Wet milieubeheer zijn opgenomen over 
de aanwijzing van grondwaterbeschermingsgebieden en de regels die ter bescherming van de 
kwaliteit van het grondwater gesteld moeten worden, zullen op grond van dit artikel worden 
opgenomen in het voorgenomen Besluit kwaliteit leefomgeving. Dit past binnen de algemene lijn 
van het wetsvoorstel om dergelijke inhoudelijke eisen bij AMvB te stellen. De provincies behouden 
daarbij de mogelijkheid om verschillende zones met verschillende beschermingsregimes te 
hanteren. Zij kunnen er dus voor kiezen om naast grondwaterbeschermingsgebieden ook 
boringsvrije zones of waterwingebieden aan te wijzen en daar specifieke regels voor te stellen. 
Normering 
Ook vragen de leden van de ChristenUnie-fractie in hoeverre normen/omgevingswaarden voor 
oppervlaktewater, grondwater en bodem worden afgestemd op de normen op grond van de 
Drinkwaterwet (6.18). De regering heeft onderkend dat de huidige normen op basis van de 
Drinkwaterwet en de normen die zijn opgenomen in het Besluit kwaliteitseisen en monitoring water 
2009 niet goed op elkaar zijn afgestemd. Voor de inname van oppervlaktewater bereidt de regering 
een aanpassing van dat besluit voor, waarin wordt voorzien in een betere afstemming tussen de 
eisen uit de Drinkwaterregeling en dat besluit. Verder is de regering zich ervan bewust dat 
belanghebbende partijen het wenselijk vinden dat er een rekenmethodiek wordt ontwikkeld om een 
acceptabele norm te bepalen voor verontreiniging in een grondwaterbeschermingsgebied. Deze 
aandachtspunten neemt de regering mee bij de beleidsvernieuwing voor bodembescherming. Dit is 
een apart traject waarvan de uitkomsten via een aanpassingswet en een aanpassingsbesluit in de 
Omgevingswet en uitvoeringsregelgeving worden opgenomen.  
Drinkwaterparagraaf en adviesrecht drinkwaterbedrijven 
De leden van de ChristenUnie-fractie zijn van opvatting dat vroegtijdige signalering van risico’s 
voor drinkwater van belang is. Zij vragen daarom of de regering bereid is de verplichting op te 
nemen dat plannen, programma’s en verordeningen een drinkwaterparagraaf (drinkwatertoets) 
bevatten waarin getoetst wordt of de duurzame veiligstelling van de openbare 
drinkwatervoorziening is geborgd. Zij willen ook weten of de regering bereid is deze toets ook voor 
de algemene regels in te voeren (6.10). 
Het is naar het oordeel van de regering vanzelfsprekend dat het belang van de bescherming van de 
bronnen waaruit water wordt gewonnen voor de bereiding van drinkwater vroegtijdig bij 
besluitvorming wordt betrokken. Dit geldt ook voor de besluitvorming over de door het Rijk te 
stellen algemene regels. In de verplichte programma’s voor water (zie de artikelen 3.6, 3.7 en 3.8 
van het wetsvoorstel) zal de beoordeling van de kwaliteit van de betrokken waterlichamen en het 
nemen van maatregelen ter bescherming en verbetering van die kwaliteit een intrinsiek onderdeel 
blijven. Verder meent de regering dat de bescherming van de bronnen waaruit water wordt 
gewonnen voor de bereiding van drinkwater op een adequate wijze in de artikelen 2.18, eerste lid, 
onder c, en 2.27, onder c, van het wetsvoorstel wordt verankerd en door middel van nadere 
regelgeving in het beoogde Besluit kwaliteit leefomgeving en de omgevingsverordeningen van de 
provincies zal worden uitgewerkt. Verder wijst de regering er op dat de bescherming van de 
waterkwaliteit met het oog op de drinkwaterwinning integraal onderdeel is van de watertoets. Een 
aparte drinkwatertoets is ook uit dat oogpunt overbodig. Het kennisontwikkelingstraject dat is 
aangekondigd in de Beleidsnota Drinkwater kan de praktijk hierbij de nodige ondersteuning bieden.  
65
