adviesorganen in te stellen, die bijvoorbeeld adviseren over ruimtelijke kwaliteit. De regering wil 
gemeenten hierbij echter niet voor de voeten lopen met verplicht in te stellen commissies, waarvan 
het gevolg kan zijn dat in rechterlijke procedures wordt vastgesteld dat een besluit onzorgvuldig is 
voorbereid of een draagkrachtige motivering ontbeert als deze commissie in een concreet geval 
niet is geraadpleegd. Zoals eerder aangegeven wordt wegens het bijzondere karakter van de 
monumentenzorg, vastgehouden aan de plicht tot het instellen van een adviesorgaan met het oog 
op de advisering over de rijksmonumentenactiviteit. Ook aan deze commissie mogen gemeenten 
een bredere adviestaak opdragen, bijvoorbeeld voor gemeentelijke monumenten en beschermde 
stads- en dorpsgezichten. Om dit in de tekst van artikel 17.9 van het wetsvoorstel te 
verduidelijken, wordt in de nota van wijziging de specifieke naamgeving van dit adviesorgaan 
(“commissie voor de monumentenzorg”) geschrapt. Het is dan duidelijk dat het werkterrein en de 
samenstelling van deze commissie kan worden verbreed tot het domein van ruimtelijke kwaliteit. 
Daarbij zal wel voorop hebben te staan dat de leden met deskundigheid op het gebied van de 
monumentenzorg betrokken worden bij een advies over een rijksmonumentenactiviteit en dat de 
uitgangspunten die gelden voor de beoordeling van een rijksmonumentenactiviteit (artikel 5.21) bij 
de totstandkoming van dit advies in acht worden genomen. Dit is in de nota van wijziging tot 
uitdrukking gebracht. 
9.3 Onderzoekslasten 
Het wetsvoorstel gaat uit van een beleidscyclus die de continue zorg voor de kwaliteit van de 
fysieke leefomgeving centraal stelt en ruimte biedt voor ontwikkeling. Bij het toepassen van de 
beleidscyclus kan efficiënter en effectiever door bestuursorganen worden gestuurd op de kwaliteit 
van de fysieke leefomgeving. Dit vertaalt zich ook in de onderzoekslasten.  
In de huidige uitvoeringspraktijk concentreert een groot deel van de onderzoekslasten zich rond 
het opstellen van een bestemmingsplan en het verlenen van vergunningen. Gegevens uit 
monitoring zijn niet beschikbaar of kunnen niet worden gebruikt voor deze besluiten. Bij het 
opstellen van het bestemmingsplan richt een deel van het onderzoek zich dan ook op het 
(opnieuw) in kaart brengen van de achtergrondwaarden van de verschillende aspecten van de 
fysieke leefomgeving. 
De beleidscyclus vergroot het belang van monitoring. Bij beleidsontwikkeling – zoals het vaststellen 
van een omgevingsvisie of omgevingswaarden – wordt rekening gehouden met deze 
monitoringsgegevens. Door middel van programma’s kan de kwaliteit van de leefomgeving voor de 
diverse aspecten waar nodig, actief worden verbeterd. De beleidscyclus kan er voor zorgen dat 
onderzoekslasten zich minder concentreren rond het omgevingsplan en de omgevingsvergunning. 
Onderzoeks- en monitoringsgegevens moeten in de verschillende fasen van de cyclus kunnen 
worden gebruikt. Zo zouden monitoringsgegevens gebruikt moeten kunnen worden bij het wijzigen 
en afwijken van een omgevingsplan. Ook zouden rekenmodellen, die zijn gebruikt voor het wijzigen 
van een omgevingsplan, moeten kunnen worden hergebruikt bij het toetsen van 
vergunningaanvragen. Op die manier wordt met de stelselherziening het hergebruik van gegevens 
bevorderd.  
Deze gegevens over de staat van de fysieke leefomgeving worden beschikbaar gesteld via de 
eerder genoemde – en in paragraaf 12.4 verder uitgewerkte – Laan van de Leefomgeving. De 
beschikbaarheid van deze informatie leidt tot het terugdringen van onderzoekslasten. In de huidige 
uitvoeringspraktijk gaat een aanzienlijk deel van het onderzoeksbudget namelijk op aan het in 
kaart brengen van de huidige situatie. 
Ook het beter faseren van onderzoeksverplichtingen leidt tot vermindering van onderzoekslasten. 
Zo wordt met de stelselherziening ingezet op het scheiden van de ‘of-vraag’ en de ‘hoe-vraag’. De 
vraag of een functie ergens mogelijk is wordt op basis van onderzoek op hoofdlijnen (quick-scan) 
beantwoord in het omgevingsplan. In het omgevingsplan kunnen randvoorwaarden, bijvoorbeeld 
voor geluid of externe veiligheid, worden opgenomen. De vraag hoe die functie precies wordt 
gerealiseerd komt bij de vergunningaanvragen pas aan de orde. Aanvragen worden getoetst aan
