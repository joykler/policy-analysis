verricht of daarvoor verantwoordelijk is. Op dit instrument is ingegaan in vooral de paragrafen 4.3 
en 6.4 van deze nota. Op deze plaats wordt ingegaan op de vragen over een bijzonder soort 
algemene regel: de zorgplicht. De leden van de fracties van de VVD, de PvdA, de ChristenUnie, 
D66 en de SP hebben vragen over de zorgplichten (1.62, 15.3). In hoofdstuk 1 van het 
wetsvoorstel is een algemene zorgplicht opgenomen. In de regels op grond van hoofdstuk 4 van 
het wetsvoorstel kunnen specifieke zorgplichten opgenomen worden.  
8.5.1 Betekenis van de algemene zorgplicht 
De leden van de fracties van de ChristenUnie (5.96) en D66 vragen wat de zorgplicht betekent 
voor burgers en bedrijven en de leden van de VVD-fractie vragen naar de betekenis van de ‘extra 
verantwoordelijkheid’ voor bedrijven (1.30). 
In de eerste plaats spreekt de zorgplicht burgers en bedrijven aan op hun eigen 
verantwoordelijkheid. De verantwoordelijkheid voor een veilige en gezonde fysieke leefomgeving 
en een goede omgevingskwaliteit is niet een exclusieve zaak van de overheid, maar ieders 
verantwoordelijkheid. Zoals de memorie van toelichting (blz. 67) beschrijft, betekent de eigen 
verantwoordelijkheid ook dat burgers en bedrijven in beginsel zelf bepalen welke mate van zorg zij 
voldoende achten. Vanzelfsprekend kunnen anderen van mening zijn dat dit niveau onvoldoende is. 
Vaker zien we dat activiteiten van individuen, die op zichzelf beschouwd best acceptabel zijn, door 
cumulatie leiden tot een kwaliteit van de fysieke leefomgeving die niet voldoet aan wat de 
maatschappij ervan verwacht. Om de kwaliteit op niveau te brengen en te houden krijgt de 
overheid in dergelijke gevallen de rol om maatregelen te nemen of regels uit te vaardigen en te 
handhaven. Kort gezegd gaan alle artikelen na hoofdstuk 1 van het wetsvoorstel over alle gevallen 
waarin niet alleen op de eigen verantwoordelijkheid vertrouwd kan worden. 
In de tweede plaats dient de zorgplicht als vangnet in geval van activiteiten of gevolgen van 
activiteiten die onacceptabele nadelige gevolgen hebben voor de fysieke leefomgeving, maar niet 
zijn gereguleerd omdat de wetgever ze niet heeft voorzien. Het kan bijvoorbeeld gaan om 
activiteiten die in Nederland nog niet voorkomen. Voor burgers zou dat bijvoorbeeld van belang 
kunnen zijn als zij nieuwe buitensporten gaan beoefenen die schade aan de fiets- of wandelpaden 
of andere delen van de fysieke leefomgeving blijken te veroorzaken. Voor bedrijven kan dat 
bijvoorbeeld relevant zijn bij nieuwe werkwijzen of nieuwe technische ontwikkelingen met nog 
onvoorziene gevolgen voor de fysieke leefomgeving. Van iemand die bedrijfsmatig activiteiten 
verricht mag, meer dan van een burger, verwacht worden dat hij zich vergewist van de mogelijke 
nadelige gevolgen van zijn activiteit voor de fysieke leefomgeving en preventief maatregelen treft 
om die gevolgen te voorkomen, te beperken of ongedaan te maken.  
De leden van de SP-fractie vragen om meer uitleg over wat concreet bedoeld wordt met het 
“bieden van een leidraad voor gedrag, wanneer geen concrete gedragsbepalingen voorhanden zijn 
of deze niet toereikend blijken” (4.78). Het bieden van een leidraad voor gedrag is volgens de 
memorie van toelichting (blz. 67) één van de functies van een zorgplicht. Deze leden vragen ook 
om vijf verduidelijkende voorbeelden. De zorgplicht heeft een functie in de gevallen dat een 
activiteit nadelige gevolgen heeft of kan hebben voor de fysieke leefomgeving, maar er geen 
concrete regels of voorschriften zijn gesteld door het Rijk of een decentraal bestuursorgaan. Wie 
een dergelijke activiteit gaat verrichten vindt in artikel 1.7 een minimumpakket aan regels. Hij 
moet in de eerste plaats maatregelen nemen die redelijkerwijs gevraagd kunnen worden om de 
gevolgen te voorkomen. Voor zover dat niet lukt, moet hij de gevolgen beperken of ongedaan 
maken. Als dat ook niet lukt, vereist de zorgplicht dat hij de activiteit achterwege laat als dat 
redelijkerwijs kan worden gevraagd. De leden van de SP-fractie vragen ook of de maatschappelijke 
discussie over een onderwerp betrokken wordt bij de toepassing van de zorgplicht (4.79). Dat is 
zeker mogelijk. De maatschappelijke opvattingen bepalen wat van een initiatiefnemer 
‘redelijkerwijs’ kan worden gevraagd om gevolgen van een activiteit te voorkomen, of dat een 
initiatiefnemer zijn activiteit ‘redelijkerwijs’ achterwege kan laten. De betekenis van de zorgplicht 
kan dus in de loop van de tijd veranderen. 
Enkele voorbeelden: 
162
