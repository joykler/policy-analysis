stand te laten wordt de rechtszekerheid gediend en door deze in één AMvB te bundelen wordt de 
inzichtelijkheid, samenhang en harmonisatie bevorderd.  
Initiatiefnemer is verantwoordelijk 
De leden van de fractie van de PvdA hebben gevraagd hoe kan worden voorkomen dat een 
bouwwerk wordt gebouwd waarvan het voorgenomen gebruik niet past binnen de geldende regels 
en vervolgens moet worden gehandhaafd (5.36). De initiatiefnemer is er zelf verantwoordelijk 
voor dat hij voldoet aan de gestelde regels voor activiteiten en beschikt over de vereiste 
omgevingsvergunning voor vergunningplichtige activiteiten. Deze situatie verschilt niet wezenlijk 
met het huidige recht. Zo geldt nu dat voor het bouwen van bijvoorbeeld een stal voor het houden 
van dieren, naast eisen uit het Bouwbesluit 2012 en het bestemmingsplan, ook eisen gelden op 
grond van het Activiteitenbesluit milieubeheer en mogelijk op grond van de 
waterschapsverordening.  
De leden van de fracties van de ChristenUnie en de VVD hebben vragen gesteld (5.136, 5.2) over 
hoe de initiatiefnemer op de hoogte komt van de vereiste vergunningen. Het nieuwe stelsel 
faciliteert de aanvrager doordat hij met het doorlopen van de ‘vergunningscheck’ uit het 
Omgevingsloket online kan zien voor welke activiteiten een vergunning is vereist. Bovendien rust 
op grond van artikel 3:20 Awb op het bevoegd gezag de inspanningsverplichting om een aanvrager 
in kennis te stellen van eventuele andere op aanvraag te nemen besluiten die nodig zijn met het 
oog op de activiteiten die hij wil verrichten.  
De leden van de fracties van het CDA (5.50) en de ChristenUnie (5.137) vragen zich af wie er 
uiteindelijk verantwoordelijk voor is dat alle benodigde vergunningen worden aangevraagd en wie 
verantwoordelijk is voor de volgorde van indiening van aanvragen. Evenals in het huidige recht, is 
niet het bestuursorgaan maar de initiatiefnemer daarvoor uiteindelijk verantwoordelijk en draagt 
hij ook de consequenties. De regering deelt dus het standpunt van de leden van de CDA-fractie die 
vinden dat de initiatiefnemer ervoor verantwoordelijk is dat hij een vergunning heeft voor alle 
activiteiten waarvoor dat vereist is (5.50). Dat betekent ook dat als een initiatiefnemer een 
bouwwerk bouwt dat niet helemaal voldoet aan de eisen voor de milieubelastende activiteit die hij 
daarin wil uitvoeren, de consequentie kan zijn dat hij het bouwwerk alsnog moet aanpassen op zijn 
kosten (5.36). Doordat de beschermingsniveaus van de verschillende toetsingskaders van 
toepassing zijn, blijft het beschermingsniveau geborgd, ongeacht de volgorde waarin de 
vergunningaanvragen worden ingediend.  
Volgorde van indiening 
Welke volgorde van aanvraag om vergunning voor activiteiten het meest gewenst is, verschilt van 
project tot project. Soms kan een gelijktijdige aanvraag van activiteiten wenselijk zijn. Hoewel per 
activiteit sprake is van afzonderlijke regels voor de beoordeling van de aanvraag, kan de 
beslisruimte van de verschillende activiteiten door een samenhangende beoordeling bij gelijktijdige 
indiening beter met elkaar in verband worden gebracht (2.8, 4.119). Soms is juist fasering 
noodzakelijk omdat pas een zinvolle aanvraag voor een bepaalde activiteit gedaan kan worden als 
bekend is hoe de beslissing luidt op een aanvraag voor een andere activiteit. Dat kan zich 
bijvoorbeeld bij een bouwactiviteit voordoen, waarbij de uitvoering van het bouwplan deels 
afhankelijk is van de eisen die voortvloeien uit de beoordeling van de milieubelastende activiteit. 
Andere redenen voor aanvragers om de vergunningverlening voor verschillende activiteiten te 
willen faseren, hebben betrekking op het zeker stellen van de financiering en het optimaal 
aansluiten van het proces van vergunningverlening op de voortgang van de projectontwikkeling en 
de realisering. Om die reden is de onder de Wabo ingezette lijn om de initiatiefnemer te laten 
bepalen in welke volgorde hij vergunning vraagt voor activiteiten verder doorgezet. Het vereiste 
van gelijktijdige indiening van onlosmakelijke activiteiten (onlosmakelijke samenhang) wordt 
losgelaten. Het is wenselijk dat een initiatiefnemer en het bevoegd gezag in een vroeg stadium 
overleg hebben over de consequenties van de volgorde waarin activiteiten worden aangevraagd. Zo 
kan bijvoorbeeld besproken worden of de milieubelastende activiteit eisen stelt aan de 
bouwkundige voorzieningen.
