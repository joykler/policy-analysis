2 Verbeterdoelen en effecten 
2.1 Aanleiding wetsvoorstel en achterliggende analyse  
De leden van de GroenLinks-fractie vragen nog eens de in het huidige omgevingsrecht 
geconstateerde tekorten te verduidelijken die voor de regering aanleiding zijn voor de 
wetgevingsoperatie die met dit wetsvoorstel wordt ingezet (0.2, 8.17).  
De stelselherziening is een antwoord op twee tendensen: de toenemende complexiteit van het 
sectoraal ontwikkelde omgevingsrecht en de toenemende behoefte aan een samenhangende 
benadering van opgaven in de fysieke leefomgeving.  
De herziening bouwt daarbij voort op verbeteringen die in diverse sectoren van het omgevingsrecht 
al zijn aangebracht. Ook sluit die aan bij ontwikkelingen in de samenleving om opgaven in de 
fysieke leefomgeving in samenhang aan te pakken en duurzame ontwikkeling te bevorderen.  
Toenemende complexiteit omgevingsrecht 
Voor diverse onderdelen van de fysieke leefomgeving zijn in de loop van de tijd afzonderlijke veelal 
sectorale beleidskaders en regels vastgesteld. Zo ontstonden aparte stelsels voor bouwen, aanleg 
en beheer van infrastructuur, ruimtelijke ordening, de aanpak van water-, bodem- en 
luchtverontreiniging en de bescherming van zaken, infrastructuur, dieren, planten of gebieden. Ook 
voor belangen als veiligheid, gezondheid zijn specifieke stelsels ontworpen, bijvoorbeeld voor 
geluid en externe veiligheid. Al die verschillende stelsels richten zich op een specifiek deel, facet of 
belang van de fysieke leefomgeving. Zij waren een antwoord op problemen in de tijd dat ze 
ontstonden. De verschillende wettelijke kaders hebben een belangrijke bijdrage geleverd aan de 
verbetering van de kwaliteit van onderdelen van de leefomgeving.  
Veel sectorale wetten zijn de afgelopen jaren gemoderniseerd. Dit heeft geleid tot samenvoeging 
van wetten en regeling binnen sectoren als milieu (de Wet milieubeheer) en water (de Waterwet) 
en bijvoorbeeld op gebied van vergunningverlening (de Wet algemene bepalingen omgevingsrecht, 
Wabo). Ondanks deze verbeteringen blijft het bestaande omgevingsrecht nog sterk versnipperd in 
tientallen wetten, circa 120 AMvB’s en een vergelijkbaar aantal ministeriële regelingen. 
Vergelijkbare wettelijke instrumenten hebben soms verschillende (juridische) kenmerken. De 
sectorale verschillen zijn niet altijd verklaarbaar of noodzakelijk vanuit de specifieke 
omstandigheden binnen de desbetreffende sector. Hierdoor gelden verschillende regels, die vanuit 
verschillende doelen zijn gesteld en die in een concrete casus bij elkaar komen, bijvoorbeeld bij het 
bouwen van energiezuinige woningen aan de rand van de stad, in de nabijheid van wegen, water 
en natuur. Ook zijn vergelijkbare stelsels soms op verschillende wijze vormgegeven. De geldende 
regels zijn bijvoorbeeld verspreid over meerdere niveaus van regelgeving: soms op wetsniveau, 
dan weer op AMvB-niveau, soms op het niveau van ministeriële regelingen en soms in lokale 
verordeningen en plannen.  
Dit betekent dat gebruikers vaak meerdere bronnen naast elkaar moeten raadplegen om een 
compleet beeld van de toepasselijke eisen te krijgen. Deze verschillen maken de regels niet 
inzichtelijk en de toepassing ingewikkeld. Het samenspel van die verschillende kaders en regels 
leidt in de praktijk vaak tot suboptimale oplossingen. De complexiteit werkt door in besluitvorming, 
uitvoering, handhaving en ook in de mate van maatschappelijk initiatief en innovatie. Doelen 
worden niet of niet efficiënt bereikt. Het leidt ook tot onzekerheid en onduidelijkheid bij de 
initiatiefnemers over voorgenomen projecten en activiteiten. Het begrip voor gestelde normen en 
het draagvlak voor naleving kan zelfs onder druk komen te staan. Dit leidt tot maatschappelijke 
verstarring. De regering vindt daarom dat het omgevingsrecht voor de gebruiker transparanter, 
eenvoudiger, sneller en goedkoper moet worden. Met één Omgevingswet moeten bijvoorbeeld 
meer toestemmingen onder één procedure, bij één loket en onder één aanvraag kunnen worden 
verkregen met minder onderzoekslasten.  
16 
 
