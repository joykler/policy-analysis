9.6.1 Uitgebreide of reguliere procedure 
Een van de verbeterdoelstellingen van de stelselherziening is de versnelling van procedures. Om 
die reden zal in het voorgenomen Omgevingsbesluit ook worden vastgelegd in welke gevallen 
verschuiving van de reguliere naar de uitgebreide procedure zal plaatsvinden. In antwoord op de 
vraag van de leden van de ChristenUnie-fractie (5.171) merkt de regering op dat naast 
internationale verplichtingen (waarop in paragraaf 6.3.5 is ingegaan), ook de complexiteit en de 
uitvoerbaarheid bij die keuze een rol zal spelen. De regering steunt het standpunt van de leden van 
de fracties van de PvdA en de ChristenUnie (5.23, 5.172, 5.173) dat ook kleine ingrepen en/of 
ingrepen waarvoor de reguliere procedure van toepassing is, voorafgaande betrokkenheid van 
belanghebbenden van belang kan zijn. De regering moedigt voorafgaand overleg aan, onder meer 
ook door deze mogelijkheid in de memorie van toelichting van het wetsvoorstel onder de aandacht 
te brengen en door het onder de aandacht brengen van goede voorbeelden in het kader van Nu al 
Eenvoudig Beter. Hiervoor zijn twee mogelijkheden. Allereerst de mogelijkheid om voorafgaand 
aan het indienen van de aanvraag de omgeving te betrekken. En de mogelijkheid om met 
toepassing van artikel 4:15 Awb de beslistermijn te verlengen als de initiatiefnemer daarmee 
instemt. Overleg is vooral zinvol in die gevallen waarin het toetsingskader van de 
omgevingsvergunning ruimte laat voor het afwegen van belangen van anderen, zoals 
omwonenden. Wanneer bijvoorbeeld een omgevingsvergunning voor een bouwactiviteit wordt 
aangevraagd die aan alle vereisten voldoet, dan moet deze verleend worden, ook als de buren 
geen toestemming hebben verleend. Wanneer vooroverleg wordt toegepast en op welke wijze is 
vooral maatwerk waar door het bestuursorgaan en de initiatiefnemer van geval tot geval invulling 
aan wordt gegeven. Een wettelijk stramien is daarbij niet wenselijk. In antwoord op de vraag van 
de leden van de ChristenUnie-fractie (5.140) of de regering een ‘kan’-bepaling wil opnemen ten 
aanzien van het vooraf betrekken van de belangenhebbende is de wetgever terughoudend met 
regelgeving die tot doel heeft om aan te moedigen wat ook zonder wettelijke regeling mogelijk is. 
De vraag van de leden van de ChristenUnie (5.172) of toepassing van artikel 4:15 Awb 
instemming van de initiatiefnemer vereist kan de regering bevestigend beantwoorden. Deze 
instemming is vereist met het oog op de rechtszekerheid van de initiatiefnemer ten aanzien van de 
termijn waarbinnen hij een besluit van de overheid mag verwachten op zijn aanvraag.  
9.6.2 Lex silencio positivo 
De leden van de fracties van de PvdA en de PvdD (5.38, 15.10) onderschrijven het schrappen van 
de toestemming van rechtswege bij niet tijdig beslissen (lex silencio positivo) in het wetsvoorstel. 
Naar aanleiding van de vraag van de leden van de fractie van de PvdA, waarom niet generiek is 
afgezien van de lex silencio positivo, merkt de regering op dat hier mogelijk sprake is van een 
misverstand: in alle gevallen is in het wetsvoorstel afgezien van de lex silencio positivo. In de 
algemene deel van de memorie van toelichting is aangegeven dat deze keuze ook in lijn is met de 
rechtvaardigingsgronden die de Dienstenrichtlijn geeft om toepassing van de lex silencio positivo 
achterwege te laten. Deze afweging is gemaakt, in antwoord op de vraag van de leden van de 
PvdD-fractie, mede naar aanleiding van de opmerking van de Raad van State. Een 
rechtvaardigheidsgrond die genoemd wordt in de Dienstenrichtlijn is “een dwingende reden van 
openbaar belang” of belangen van derden. Als een dergelijke reden zich voordoet dan mag een 
lidstaat alsnog afzien van de toepassing van de lex silencio positivo. Als dwingende redenen van 
openbaar belang kan onder meer worden aangemerkt: gevolgen voor de volksgezondheid, voor de 
fysieke leefomgeving of voor de veiligheid. Voorbeelden zijn een mijnbouwactiviteit in verband met 
de openbare orde en de volksgezondheid, of een omgevingsvergunning voor een wateractiviteit in 
verband met de mogelijke gevolgen voor de waterveiligheid of de waterkwaliteit. Na analyse van 
alle activiteiten die vallen onder de Dienstenrichtlijn is geconcludeerd dat een rechtvaardingsgrond 
van toepassing is en dat ook in die gevallen waarin de Dienstrichtlijn van toepassing is, de lex 
silencio positivo uitgezonderd kan worden.  
199 
 
