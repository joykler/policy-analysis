 Er is sprake van een directe aansluiting op rijkstaken zoals die bestaan voor rijkswegen, 
hoofdspoorwegen en luchthavens van nationale betekenis.  
 Voor bepaalde onderwerpen biedt het Rijk een gelijk speelveld voor bedrijven of een gelijk 
minimumbeschermingsniveau voor burgers.  
 Tot slot wordt soms de praktische keuze gemaakt om een landelijke standaardregeling vast te 
stellen die voorkomt dat elk decentraal bestuursorgaan ‘het wiel moet uitvinden’, terwijl men in 
grote delen van het land prima met een vaste standaard uit de voeten kan.  
Als het Rijk regels gaat stellen is dat vaak in het wetsvoorstel aangekondigd. De feitelijke 
normering vindt plaats in de uitvoeringsregelgeving. Zo is hoofdstuk 2 van het wetsvoorstel voor 
tal van onderwerpen aangekondigd dat het Rijk instructieregels gaat stellen en is in hoofdstuk 4 
aangekondigd voor welke onderwerpen het Rijk algemene regels gaat stellen. 
7.1.2 Takenpakket provincies 
De leden van de PVV-fractie vinden het jammer dat het wetsvoorstel nauwelijks veranderingen 
heeft aangebracht in het takenpakket van de provincies (3.24b). Die leden zijn van mening dat 
ruimtelijke beslissingen zo dicht mogelijk bij de burger genomen moeten worden en vragen of de 
regering deze mening deelt. 
In antwoord op de vraag van de genoemde leden merkt de regering op dat de provincies op het 
bovengemeentelijke en (inter)regionale niveau een verbindende en regisserende 
verantwoordelijkheid hebben voor de fysieke leefomgeving. Zij houden daarbij rekening met de 
primaire verantwoordelijkheid van (samenwerkende) gemeenten. In het Bestuursakkoord 2011-
2015 is dit als volgt verwoord: “De provincies spelen op het gebied van hun kerntaken, met 
inachtneming van de taken van (samenwerkende) gemeenten, op het (inter)regionale niveau een 
sectoroverstijgende en verbindende rol. De provincie fungeert als gebiedsregisseur door het 
ontwikkelen van integrale ontwikkelingsvisies, het uitruilen van belangen en het bewaken en 
bevorderen van complementariteit tussen steden en tussen regio’s binnen de provincie”.  
Op dit hogere schaalniveau zien de provincies er op toe dat de lokale ontwikkelingen en besluiten 
van afzonderlijke gemeenten en waterschappen op het terrein van de fysieke leefomgeving blijven 
passen in het grotere geheel. Het gaat er bijvoorbeeld om dat gemeenten elkaar niet 
beconcurreren met een overaanbod van bedrijfsterreinen, dat er een evenwichtige regionale 
economische structuur is met een toereikende provinciale infrastructuur voor wonen en werken, 
dat de (inter-)nationale natuurambities gestalte krijgen, dat aansprekende landschappen worden 
behouden, enzovoort. Hieruit blijkt dat de besluitvorming over een evenwichtige toedeling van 
functies aan de grond in handen blijft van de gemeenten. 
7.2 Instructieregels en instructies 
7.2.1 Inkadering bevoegdheid tot geven instructieregels en instructies 
De leden van de SGP-fractie leggen de regering enkele vragen voor over de wijze waarop in het 
wetsvoorstel de verdeling van bevoegdheden voor gemeenten, provincies en Rijk is vormgegeven 
(3.28, 3.29, 3.31). Uit de vragen van de leden van de SGP-fractie blijkt dat zij zorgen hebben 
over de toereikendheid van de inkadering van de bevoegdheden van provincies en Rijk met name 
richting gemeenten. De 50 PLUS/Klein-fractie (1.93) vraagt of het gebruik door de provincies van 
de instrumenten instructieregels en instructies voor een te grote inperking van de beleidsruimte 
van gemeenten kan zorgen. Die fractie vraagt ook welke beleidsruimte voor de gemeenten nog 
overblijft. De leden van de CDA-fractie (5.49a) menen dat de provincie mag ingrijpen in 
gemeentelijke autonomie als er een provinciaal belang in het geding is. Die leden constateren dat 
het in het wetsvoorstel zo is geregeld dat de vraag of sprake is van een provinciaal belang door de 
provincie zelf wordt beantwoord. Die leden zijn vervolgens van mening dat de wet dient aan te 
geven dat het om een aanmerkelijk of substantieel belang moet gaan. De leden van de 
ChristenUnie-fractie vragen in verband hiermee of onder het criterium ‘als het belang niet op 
doelmatige of doeltreffende wijze kan worden behartigd’ ook gevallen gevat worden waarin het 
133 
 
