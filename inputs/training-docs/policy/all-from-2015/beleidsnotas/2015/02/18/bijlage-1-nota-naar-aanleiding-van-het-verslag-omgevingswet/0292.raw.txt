Monumentenwet 1988  
Op het terrein van de monumentenzorg hebben in het recente verleden relevante ontwikkelingen 
plaatsgevonden die hebben geleid tot een betere integratie van (archeologische) monumentenzorg 
in de ruimtelijke ordening en de wet- en regelgeving op het terrein van de fysieke leefomgeving. 
Zo is ter uitvoering van het verdrag van Valletta en het beleid over de modernisering van de 
monumentenzorg een actieve plicht opgenomen om bij het nemen van ruimtelijke besluiten, zoals 
een bestemmingplan, rekening te houden met cultuurhistorische waarden (artikelen 38a 
Monumentenwet 1988 en 3.1.6 Besluit ruimtelijke ordening). Dit impliceert dat er voorafgaand aan 
plan- en besluitvorming onderzoek naar deze waarden heeft plaatsgevonden. De monumentenzorg 
is in dit kader verbreed tot de zorg voor cultureel erfgoed. Cultureel erfgoed is dat deel van onze 
fysieke leefomgeving, dat (mede) door toedoen van de mens tot stand is gekomen en dat een 
korte of langere geschiedenis heeft. Het is van algemeen belang omwille van de cultuurhistorische 
waarden die eraan worden toegekend en de maatschappelijke wens het door te geven aan 
volgende generaties. Cultureel erfgoed is in grote mate bepalend voor de kwaliteit van de fysieke 
leefomgeving. In de bijlage, onder A (begrippen), wordt cultureel erfgoed in verband met het 
toepassingsbereik van dit wetsvoorstel beperkt tot de elementen die verband houden met de 
fysieke leefomgeving. Samengevat omvat cultureel erfgoed dan (aangelegde, archeologische en 
gebouwde) monumenten, stads- en dorpsgezichten en cultuurlandschappen van algemeen belang, 
ongeacht een beschermde status.185 Het gaat hierbij zowel om bekende als te verwachten 
monumenten. De monumentenvergunning voor gebouwde en aangelegde rijksmonumenten en de 
sloopvergunning binnen een beschermd stads- of dorpsgezicht maken sinds de invoering van de 
Wabo deel uit van de omgevingsvergunning. Met het wetsvoorstel zullen nog enkele onderdelen 
van de Monumentenwet 1988 opgaan in de Omgevingswet. Het betreft bepalingen over taken en 
bevoegdheden van de gemeentelijke monumentencommissies, de aanwijzing van beschermde 
stads- en dorpsgezichten en in dat kader het opstellen van beschermende bestemmingsplannen en 
de bepalingen over de archeologische monumentenzorg in bestemmingsplannen en 
omgevingsvergunningen. De vergunning voor de verstoring van archeologische rijksmonumenten 
maakt nog geen deel uit van de omgevingsvergunning. Naar aanleiding van de evaluatie van de 
Wet op de archeologische monumentenzorg zal ook deze archeologische monumentenvergunning 
opgaan in de omgevingsvergunning voor rijksmonumentenactiviteiten. De Minister van Onderwijs, 
Cultuur en Wetenschap is dan niet langer bevoegd gezag, maar wordt voor archeologische 
rijksmonumenten aangewezen als instemmingsorgaan. Dit in verband met zijn 
verantwoordelijkheid voor de archeologische rijksmonumenten en met de vereiste specialistische 
kennis en ervaring die aanwezig is bij de Rijksdienst voor het Cultureel Erfgoed. Ook blijft de 
Minister bevoegd tot toezicht en handhaving waar het gaat om archeologische monumenten. 
Materieel gezien wordt het geschetste stelsel nagenoeg één-op-één overgezet naar het stelsel van 
de Omgevingswet. Wel vindt op een aantal wetstechnische, procedurele en inhoudelijke punten 
stroomlijning plaats, die samenhangt met de samenvoeging met andere stelsels en de 
achterliggende vereenvoudigingsgedachte. Het wetsvoorstel voorziet niet in expliciete opvolging 
van artikel 20 van de Monumentenwet 1988 over de gemeentelijke vergunningenregisters met 
informatie over omgevings-vergunningen voor monumentenactiviteiten. De gedachte is dat de 
digitale voorzieningen een rol kunnen spelen bij de voortzetting van de functie van deze registers 
als «curriculum vitae» van de desbetreffende rijksmonumenten. Dit wordt bij algemene maatregel 
van bestuur verder uitgewerkt. In elk geval zal in de Invoeringswet Omgevingswet worden 
voorzien in overgangsrecht ten behoeve van de borging van de informatie in de huidige 
vergunningenregisters. De Monumentenwet 1988 zal overigens naar verwachting in 2016 opgaan 
in de voorgenomen Erfgoedwet, samen met de andere sectorale wetten op het terrein van het 
cultureel erfgoed. Delen van de Monumentenwet 1988 die niet overgaan naar de Omgevingswet 
gaan over naar de Erfgoedwet, zoals de aanwijzing van gebouwde en archeologische 
rijksmonumenten en de daarbij behorende subsidiebepalingen, de regelgeving over opgravingen, 
meldingen van archeologische toevalsvondsten, de eigendom van archeologische vondsten en 
archeologische depots. Tot aan de inwerkingtreding van de Omgevingswet zal er een 
overgangsregime gelden voor het deel van de Monumentenwet 1988 dat opgaat in voorliggend 
wetsvoorstel.
