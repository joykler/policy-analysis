specifieke zorgplicht de mogelijkheid om daar waar onvoldoende voorspelbaar zou zijn wat die 
zorgplicht voor een initiatiefnemer betekent, dit te vertalen in concrete voorschriften. Dat is in het 
belang van de rechtszekerheid van de initiatiefnemer, omdat hij dan niet direct via handhavend 
optreden wordt aangesproken op niet nakomen van de regels, terwijl van hem in redelijkheid niet 
kon worden verwacht om te interpreteren, wat in zijn specifiek geval de zorgplicht inhoudt. Tot slot 
biedt de specifieke zorgplicht de mogelijkheid om diegenen aan te spreken die achterlopen met de 
bescherming van de fysieke leefomgeving en willens en wetens geen maatregelen nemen. 
Daarmee draagt een specifieke zorgplicht ook bij aan het creÃ«ren van een gelijk speelveld voor 
bedrijven.  
De specifieke zorgplicht in relatie tot een instructieregel 
De leden van de fractie van de VVD hebben vragen gesteld over de juridische status van een 
specifieke zorgplicht ten opzichte van een instructieregel (1.35). Zoals uit het voorgaande blijkt, 
maken specifieke zorgplichten onderdeel uit van regels over activiteiten, gericht tot een ieder. 
Specifieke zorgplichten zijn dus alleen gericht tot degenen die activiteiten uitvoeren, meestal 
burgers en bedrijven. Instructieregels zijn alleen gericht tot overheden. Om die reden zijn deze 
onderwerpen in verschillende hoofdstukken van het wetsvoorstel geregeld, instructieregels in 
hoofdstuk 2 (hoofdstuk is gericht tot overheden) en specifieke zorgplichten, die de vorm hebben 
van algemene regels, in hoofdstuk 4 (hoofdstuk is vooral gericht tot burgers en bedrijven). In de 
uitvoeringsregelgeving komt dit onderscheid zoals aangegeven eveneens transparant tot 
uitdrukking, daar de instructieregels in het voorgenomen Besluit kwaliteit leefomgeving (besluit is 
gericht tot overheden) terecht zullen komen en de specifieke zorgplichten in het voorgenomen 
Besluit activiteiten leefomgeving en het voorgenomen Besluit bouwwerken leefomgeving. Deze 
beide besluiten zijn gericht tot burgers en bedrijven.  
8.6 Meldingen  
Wat betreft het instrument meldingen hechten de leden van de PvdA-fractie er aan dat activiteiten 
gemeld worden en dat deze meldingen ook openbaar en toegankelijk zijn en de gemeente 
omwonenden dus actief informeert (4.13). De regering deelt de mening van de leden van de 
PvdA-fractie als het gaat om de activiteiten die aanzienlijke gevolgen kunnen hebben voor 
omwonenden. Onder de algemene rijksregels vallen echter nu al activiteiten waarvoor geen 
melding noodzakelijk wordt geacht, zoals bij het lozen van afstromend regenwater op rijkswater. 
Een specifieke zorgplicht als vangnet is hierbij voldoende. Ook vallen onder algemene rijksregels 
activiteiten waarbij gevolgen voor omwonenden niet of nauwelijks aan de orde zijn. Dat is 
bijvoorbeeld het geval bij sommige beperkingengebiedactiviteiten die alleen van belang zijn voor 
de beheerder van het desbetreffende werk, waarbij het actief informeren van omwonenden, voor 
zover die er al zijn, niet nodig is.  
De leden van de PvdA-fractie bepleiten om belanghebbenden de kans te geven een zienswijze in te 
dienen. Ook zouden zij bij zwaardere zaken ook een beroep moeten kunnen doen op een 
bezwaarcommissie of arbitrage in geval van een melding (4.14). Wanneer sprake is van algemene 
regels, is de activiteit bij het voldoen aan die algemene regels toegestaan. Er volgt dus geen 
besluit. Een procedure bij een bezwarencommissie of arbitrage naar aanleiding van een melding 
heeft wat dat betreft geen meerwaarde. Wanneer de initiatiefnemer niet voldoet aan de algemene 
regels, kan een belanghebbende zo nodig verzoeken om handhaving, mocht het bevoegd gezag 
zelf niet tot handhaving overgaan. Overigens geldt er volgens vaste jurisprudentie een 
beginselplicht tot handhaving, zodat het bevoegd gezag een dergelijk verzoek niet lichtvaardig kan 
weigeren. Als binnen de algemene regels mogelijkheden voor maatwerk zijn opgenomen, kan een 
belanghebbende het bevoegd gezag verzoeken om van die mogelijkheden gebruik te maken. Een 
afwijzing van een handhavingsverzoek of verzoek om maatwerk toe te passen is een appellabel 
besluit.  
8.7 Omgevingsvergunning
