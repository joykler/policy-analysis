bedrijven optimaal te ondersteunen bij Omgevingswet gerelateerde activiteiten zoals het 
aanvragen van vergunningen en het indienen van bezwaren. Het bevoegd gezag zal eveneens met 
digitale diensten worden ondersteund. Het juridisch stelsel en het digitaal stelsel van de 
Omgevingswet worden in samenhang met elkaar ontwikkeld om te borgen dat regelgeving en 
digitale diensten op elkaar (blijven) aansluiten. De beoogde werking van het digitaal stelsel wordt, 
waar nodig, vertaald in juridische voorwaarden. Ook wordt wet- en regelgeving tijdens de 
ontwikkeling getoetst op de digitaliseerbaarheid. 
Specifieke vragen over digitale voorzieningen 
De leden van de D66-fractie vragen of er voor wordt gezorgd dat burgers informatie over hun 
rechtspositie kunnen krijgen (4.123). Het antwoord van de regering is dat het omgevingsloket dit 
niet zal ondersteunen, maar dat statusinformatie beschikbaar zal zijn via generieke voorzieningen, 
zoals mijnoverheid.nl. Dit is in lijn met de visie van de regering dat bij het informeren van burgers 
en bedrijven gestreefd moet worden naar het gebruik van generieke, en geen domeinspecifieke, 
informatiekanalen tussen enerzijds burgers en overheid en anderzijds bedrijven en overheid.  
De leden van de PvdA-fractie vragen naar de digitale voorzieningen bij structuurvisies en 
beleidsvoornemens (5.14). De ambitie vanuit de regering is zoveel mogelijk visies en voornemens 
digitaal te ontsluiten. Daarnaast is het de ambitie voor de Laan van de Leefomgeving dat visies in 
ieder geval digitaal worden ontsloten voor zover zij doorvertaald zijn via regels in 
omgevingsplannen, omgevingsverordeningen of waterschapsverordeningen.  
De leden van de PvdA-fractie (5.39) vragen of het denkbaar is dat ook de relevante algemene 
regels gekoppeld kunnen worden aan adressen. Het antwoord van de regering is dat dit in het 
concept van de Laan van de Leefomgeving ook het ontsluiten van regels gekoppeld aan 
locatiecriteria past. In hoeverre dit daadwerkelijk mogelijk is, vraagt nog nader onderzoek. 
De leden van de ChristenUnie-fractie hebben een vraag gesteld over hoe locaties in de 
informatiesystemen zullen worden ondersteund en of er 3D-kaarten komen (5.129). De regering 
ziet dat 3D-informatie een belangrijke rol gaat spelen in de fysieke leefomgeving. Bij de 
voorbereiding van de standaarden van de Omgevingswet wordt dan ook al rekening gehouden met 
3D-gebruik. Voor de koplopers wordt het mogelijk deze standaarden al intern toe te passen. 
Inmiddels zijn op kleine schaal ook al proeven gedaan met 3D-bestemmingsplannen. De toepassing 
zal niet verplicht worden.  
In antwoord op de vraag van de leden van de ChristenUnie-fractie naar de ontwerpbesluiten 
(10.28) kan de regering melden dat het voornemen is dat bij de realisatie van de Laan niet alleen 
de uiteindelijke besluiten maar ook de ontwerpbesluiten digitaal beschikbaar zullen komen. Ook zal 
bij realisatie in de Laan informatie over de monumentale waarde van monumenten worden 
ontsloten via het informatiehuis cultureel erfgoed (14.48). 
De leden van de ChristenUnie-fractie vragen tot slot waarom het nog niet zeker is dat ook 
omgevingsvergunningen worden toegevoegd aan het loket van Ruimtelijkeplannen.nl. Volgens 
genoemde leden zouden omgevingsvergunningen makkelijk toegankelijk moeten zijn voor burgers 
en zou openbaarmaking via het digitale loket uitgangspunt moeten zijn (14.96). De regering deelt 
het standpunt van deze leden ten aanzien van het nut van het ontsluiten van 
omgevingsvergunningen. De wijze waarop deze via de Laan van de Leefomgeving worden ontsloten 
wordt nog bezien, waarbij bedacht moet worden dat het ontsluiten van omgevingsvergunningen 
vooral voor gemeenten tot extra inspanningen zal leiden. De consequenties en randvoorwaarden 
zullen in 2015 inzichtelijk worden gemaakt door middel van een businesscase. 
 
237 
 
