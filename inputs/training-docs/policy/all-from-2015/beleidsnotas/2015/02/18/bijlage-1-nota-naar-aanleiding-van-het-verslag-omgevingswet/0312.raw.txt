Bijlage 3 Begrippenlijst 
Deze begrippenlijst sluit aan op de begrippenlijst in de bijlage bij het wetsvoorstel en de daar 
opgenomen lijst met verkorte benamingen voor EU-verordeningen, -richtlijnen en -besluiten en 
internationale verdragen. Onderstaande woorden en termen komen in deze nota voor, maar niet in 
de bijlage bij het wetsvoorstel. Wel opgenomen zijn begrippen die omschreven worden in de 
artikelen van het wetsvoorstel.  
 
Begrip Omschrijving 
Algemene regel Voor een ieder geldende regel (algemeen verbindend voorschrift dat niet 
slechts gericht is tot bestuursorganen). 
Algemene rijksregel Voor een ieder geldende regel in een algemene maatregel van bestuur of 
ministeriële regeling. 
Algemene zorgplicht Verplichting voor een ieder om voldoende zorg voor de fysieke 
leefomgeving te dragen en – voor zover dat redelijkerwijs kan worden 
gevergd – nadelige gevolgen van zijn activiteit te voorkomen, of als dat 
niet kan, die te beperken of ongedaan te maken, of als ook dat niet kan, 
de activiteit achterwege te laten (afdeling 1.3).  
Attributiebeginsel (EU) De Unie kan alleen beleid of regelgeving maken als daarvoor een 
rechtsgrondslag te vinden is in één van de verdragen. 
Beheer Een bijzondere taak of een geheel van taken, voortvloeiend uit een 
wettelijk voorschrift in een bestuurlijk hiërarchisch verband, om een of 
meer concreet bepaalde objecten of gebieden op een vooraf omschreven 
kwaliteitsniveau te brengen of te houden (herstel daaronder begrepen) en 
toezicht te houden op het eventueel gebruik door burgers en bedrijven, 
met inzet van daarvoor geëigende bevoegdheden en middelen. 
Beoordelingsregel Regel over het verlenen of weigeren van een omgevingsvergunning, 
waaronder regels over de motivering van de beslissing (artikel 5.17). 
Doelvoorschrift  Bepaling die het doel aangeeft dat moet worden bereikt, waarbij het aan 
de initiatiefnemer overgelaten wordt om te bepalen met welke middelen 
dat doel wordt bereikt.  
Fysieke leefomgeving Omvat onderdelen als bouwwerken, infrastructuur, watersystemen, water, 
bodem, lucht, landschappen, natuur en cultureel erfgoed (artikel 1.2).  
Gebiedsgericht, plaatsgebonden  Betrekking hebbend op activiteiten die zich afspelen binnen een gebied of 
op een vaste plaats (en daarmee niet op activiteiten die zich vrij over het 
grondgebied verplaatsen zoals voertuigen en producten). 
Gebruiksruimte Binnen een gebied aanwezige juridische ruimte voor activiteiten in de 
 fysieke leefomgeving.  
Gedecentraliseerde eenheidsstaat De Nederlandse staatsvorm, waarin territoriale eenheden binnen een 
eenheidsstaat zelfstandige bevoegdheden hebben. Het Rijk zorgt door 
wetgeving en toezicht voor de eenheid. Daarnaast zijn er decentrale 
bestuurslagen. Elke bestuurslaag heeft taken en verantwoordelijkheden of 
bevoegdheden. Decentrale overheden zijn verder verplicht uitvoering te 
geven aan hogere regelgeving van het Rijk (zogenoemd medebewind). 
Gelijk speelveld Een rechtvaardigheidsprincipe, inhoudende dat in gelijke omstandigheden 
voor een ieder gelijke regels gelden.  
Grondgebied Het gebied waarover een bestuursorgaan rechtsmacht heeft. Waar 
relevant wordt hieronder ook de exclusieve economische zone verstaan, 
waar Nederland beperkte rechtsmacht heeft. 
Indeplaatstreding Het nemen van een besluit of verrichten van een taak in gevallen dat het 
bestuursorgaan dat daartoe op grond van een wettelijk voorschrift 
verplicht is dit niet of niet naar behoren doet. 
Instructie Instructie aan een ander bestuursorgaan over de uitoefening van een taak 
of bevoegdheid als dat nodig is met het oog op een evenwichtige toedeling 
van functies aan locaties of voor een samenhangend en doelmatig 
regionaal waterbeheer (artikelen 2.33 en 2.34). 
Instructieregel Regel over de uitoefening van een taak of bevoegdheid door een 
bestuursorgaan (artikelen 2.22 en 2.24). 
Intrinsieke waarde De waarde die iets in zichzelf heeft, los van de mogelijkheden tot gebruik. 
IPPC-installatie Installatie als bedoeld in bijlage I bij de richtlijn industriële emissies. 
Legger  Document dat omschrijft waaraan waterstaatswerken naar ligging, vorm, 
afmeting en constructie moeten voldoen (artikel 2.39). 
Locatie Een door geometrische plaatsbepaling begrensd deel van het grondgebied 
van een gemeente, waterschap, provincie of van Nederland. 
Locatiespecifiek Niet voor het hele grondgebied van een bestuursorgaan gelijk, dat wil 
zeggen verschillend van locatie tot locatie. 
Maatregel Besluit of te verrichten andere handeling om doelstellingen te bereiken. 
312
