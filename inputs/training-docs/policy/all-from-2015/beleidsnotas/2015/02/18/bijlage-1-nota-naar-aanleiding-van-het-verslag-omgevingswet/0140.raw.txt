Samengevat heeft de instructie dus toegevoegde waarde bij het concretiseren van open 
geformuleerde taakomschrijvingen en instructieregels, voor de ongedaanmaking van feitelijke 
handelingen en bij rijks- en provinciale projecten en vormt het een belangrijke voorwaarde voor 
het geven van sturing aan provincies, gemeenten en waterschappen door middel van meer open, 
richting gevende instructieregels in het voorgenomen Besluit kwaliteit leefomgeving en in de 
provinciale omgevingsverordeningen. 
7.3 Bevoegd gezag 
De hoofdlijn van toedeling van het bevoegd gezag voor de omgevingsvergunning is dat het college 
van burgemeester en wethouders bevoegd gezag is. De leden van de fractie van D66 (5.92) 
vragen wanneer gedeputeerde staten of een minister bevoegd gezag zijn, in het bijzonder voor een 
aanvraag die betrekking heeft op meer dan één activiteit.  
In het voorgenomen Omgevingsbesluit zal worden aangewezen wanneer dat het geval is. Hierbij 
zal in de eerste plaats worden aangesloten bij de afspraken die in het kader van het VTH-traject, 
dat momenteel in uw Kamer wordt behandeld, zijn gemaakt en de bestuurlijke taak- en 
verantwoordelijkheidsverdeling, conform artikel 2.3 van het wetsvoorstel. Op hoofdlijnen komt dit 
erop neer dat gedeputeerde staten bevoegd gezag zullen zijn voor complexe activiteiten met 
gemeentegrensoverschrijdende milieueffecten, zoals milieubelastende activiteiten met betrekking 
tot Seveso-inrichtingen en de zwaardere categorieën IPPC-installaties (zoals chemische fabrieken 
en olieraffinaderijen) en voor de grote ontgrondingen op land. Ook worden gedeputeerde staten 
bevoegd gezag waar deze rol nodig is ter vervulling van de aan de provincie toebedeelde wettelijke 
taken. De provincie is bijvoorbeeld verantwoordelijk voor het beheer van provinciale wegen, en is 
daarom bevoegd gezag voor beperkingengebiedactiviteiten rond die wegen. De vergunningplicht 
dient hier als instrument voor het beschermen van de door de provincie beheerde infrastructuur. 
Een minister zal als bevoegd gezag worden aangewezen in geval van complexe activiteiten van 
nationaal belang of als er een verband is met de vervulling van een wettelijke taak die aan het Rijk 
is toebedeeld. Zo zal de Minister van Economische Zaken als bevoegd gezag worden aangewezen 
voor milieubelastende activiteiten met betrekking tot een mijnbouwwerk en wordt de Minister van 
Infrastructuur en Milieu bevoegd gezag voor het verlenen van vergunningen voor 
beperkingengebiedactiviteiten rond de rijkswegen, net als gedeputeerde staten waar het om 
provinciale wegen gaat.  
In gevallen waarin in één aanvraag vergunning wordt gevraagd voor meer dan één 
vergunningplichtige activiteit, kan er maar één bevoegd gezag zijn voor de hele aanvraag. 
Doorgaans is dit het college van burgemeester en wethouders. Op dit principe wordt in elk geval 
een uitzondering gemaakt wanneer het gaat om één of meer activiteiten waarvoor, als deze los 
zouden zijn aangevraagd, gedeputeerde staten of de minister als bevoegd gezag is aangewezen in 
verband met hun complexiteit, bovenlokale gevolgen of bovenlokale belangen. Hierbij moet 
bijvoorbeeld gedacht worden aan Seveso-inrichtingen, zwaardere IPPC-installaties of 
milieubelastende activiteiten met betrekking tot een mijnbouwwerk. In dat geval zijn gedeputeerde 
staten respectievelijk de Minister van Economische zaken bevoegd gezag voor de gehele aanvraag. 
Deze activiteiten trekken als het ware als een magneet de bevoegdheden voor de overige 
vergunningplichtige activiteiten naar zich toe. Zie hiervoor ook de kabinetsbrief Contouren 
uitvoeringsregelgeving Omgevingswet. Deze uitzondering geldt niet in gevallen waarin de 
bevoegdheid van gedeputeerde staten of een betrokken minister, bij een aanvraag voor een 
omgevingsvergunning voor één activiteit, gebaseerd is op de uitoefening van hun specifieke 
wettelijke taken, zoals bij de beperkingengebiedactiviteiten. In deze gevallen volstaat toekenning 
van adviesrecht met instemming van gedeputeerde staten of de betrokken minister om hun 
wettelijke belangen afdoende te borgen. Het college van burgemeester en wethouders van de 
gemeente is dan het bevoegd gezag om op de aanvraag om de omgevingsvergunning te beslissen, 
wanneer deze bijvoorbeeld tegelijkertijd voor een beperkingengebiedactiviteit en een bouwactiviteit 
is aangevraagd. 
7.4 Advies en provinciale interventie 
140 
 
