11 Omzetting EU-richtlijnen en verdragen 
11.1 Subsidiariteitsbeginsel 
De leden van de PVV-fractie vragen zich af waarom het EU-beleid leidend is geworden en vragen of 
het ruimtelijk beleid niet primair de verantwoordelijkheid zou moeten zijn van de individuele 
lidstaten (3.23). Hoofdstuk 2 van de memorie van toelichting beschrijft welke uitgangspunten 
bepalend zijn geweest voor het ontwerpen van het wetsvoorstel. Eén van die uitgangspunten is dat 
het wetsvoorstel moet aansluiten bij de EU-verplichtingen en andere internationale verplichtingen 
waaraan Nederland zich heeft verbonden. Een groot deel van het omgevingsrecht heeft een 
Europese achtergrond. Dat geldt in het bijzonder voor de beleidsterreinen natuur, water en milieu. 
De invloed van het EU-recht gaat overigens niet zo ver dat er geen ruimte meer is voor nationaal, 
regionaal en lokaal beleid. De EU maakt – door het attributiebeginsel en het subsidiariteitsbeginsel 
– geen integraal omgevingsbeleid. Het Nederlandse omgevingsrecht bevat dus ook nationaal beleid 
dat geen omzetting betreft van EU-recht. Dat geldt bijvoorbeeld voor het thema ruimtelijke 
ordening. De leden van de PVV-fractie merken dan ook terecht op dat het ruimtelijk beleid primair 
de verantwoordelijkheid is van de individuele lidstaten. Op blz. 33 van de memorie van toelichting 
is met zoveel woorden aangegeven dat op het onderwerp ruimtelijke ordening nationaal beleid 
noodzakelijk is.  
11.2 Lastenluwe implementatie 
De leden van de VVD-fractie vragen of er uit EU-recht voortvloeiende zaken zijn die in de 
bestaande regelgeving nog niet wettelijk verankerd zijn en dat wel worden met de nieuwe 
Omgevingswet. Ook vragen zij of er nog sprake is van Nederlandse ‘koppen’ op de EU-regelgeving 
en waarom er niet voor gekozen is om deze te verminderen (1.25). 
Het omgevingsrecht is in de loop van de tijd verbrokkeld geraakt en verdeeld over tientallen 
wetten. Ook de EU-richtlijnen zijn verspreid over de jaren tot stand gekomen en stuk voor stuk 
ingebouwd. Met de stelselherziening zullen de nieuwe richtlijnen opnieuw worden 
geïmplementeerd, zogenaamde herimplementatie. Het gaat daarbij om (delen van) 32 richtlijnen 
die grotendeels op AMvB-niveau geïmplementeerd zullen worden. Uitgangspunt bij 
herimplementatie is dat er niets anders of meer wordt vastgelegd dan wat de EU-richtlijn 
voorschrijft, tenzij daarvoor na afweging van alle belangen aanleiding is (zogenoemde lastenluwe 
implementatie). Dit uitgangspunt werd ook al gehanteerd bij het opstellen van de bestaande 
regelgeving. Er zullen dan ook geen nieuwe uit EU-recht voortvloeiende zaken worden verankerd in 
het omgevingsrecht. Eén van de verbeterdoelen van de stelselherziening is het vergroten van de 
inzichtelijkheid, de voorspelbaarheid en het gebruiksgemak van het omgevingsrecht. Gelet daarop 
zal de herimplementatie nadrukkelijk wel worden aangegrepen om ook de bepalingen die een 
Europeesrechtelijke oorsprong hebben zo eenvoudig mogelijk in het stelsel in te passen. Soms 
bestaan er bijvoorbeeld mogelijkheden tot bundeling. Het uitgangspunt van lastenluwe 
71
implementatie, zoals beschreven in de Verzamelbrief regeldruk van september 2013 , houdt in dat 
EU-regelgeving wordt geïmplementeerd met zo min mogelijk lasten voor bedrijven. Uitgangspunt is 
dat daarbij dat er niets meer wordt geregeld dan Europees vereist is. In de memorie van 
toelichting is aangegeven dat er in het verleden soms meer geregeld is dan Europees vereist is 
omdat een uniform nationaal regime lastenluwer is dan een regime waarin een lastige knip moet 
worden gemaakt tussen regels met een Europese herkomst en regels met een nationale herkomst. 
Het gaat hier overigens om uitzonderingssituaties. Hetzelfde argument speelt soms ook een rol bij 
de stelselherziening van het omgevingsrecht. Een voorbeeld van zo’n uitzonderingssituatie betreft 
het toetsingskader voor de vergunning in de richtlijn industriële emissies. De beoordelingsregels 
voor IPPC-installaties en voor op grond van nationale overwegingen aangewezen 
                                                
71
 Kamerstukken II 2012/13, 29362, nr. 224.
