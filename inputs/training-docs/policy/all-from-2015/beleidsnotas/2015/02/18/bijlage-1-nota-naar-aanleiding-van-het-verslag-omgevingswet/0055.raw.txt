De toetsing van besluiten aan omgevingswaarden 
De leden van de ChristenUnie-fractie constateren op juiste gronden dat de regering van mening is 
dat een directe juridische koppeling van concrete besluiten (bijvoorbeeld omgevingsplannen, 
projectbesluiten of omgevingsvergunningen) in de vorm van een toetsing aan een 
omgevingswaarde, indien mogelijk, zal worden voorkomen. Met deze ontkoppeling beoogt de 
regering meer mogelijkheden voor projecten te realiseren en tegelijkertijd mogelijkheden te 
creëren voor het daadwerkelijk verbeteren van de staat of kwaliteit van de fysieke leefomgeving 
(zie paragraaf 2.3 Paradigmawisseling). Het bestuursorgaan kan voor dat laatste verschillende 
instrumenten inzetten, zoals het vaststellen van een omgevingsvisie of een programma, maar ook 
door het treffen van feitelijke maatregelen. Met al die instrumenten zal het bestuursorgaan er voor 
moeten zorgen dat tijdig aan een omgevingswaarde wordt voldaan. Het antwoord op de vraag van 
die leden op welke wijze met de voorgestelde juridische ontkoppeling tegelijk juridisch zeker wordt 
gesteld dat een bepaalde omgevingswaarde wordt bereikt (5.106), zit vervat in het bij (dreigende) 
overschrijding van de omgevingswaarde verplichte programma, zoals dat is geregeld in artikel 3.9 
van het wetsvoorstel. Als uit de monitoring van de omgevingswaarde blijkt, dat daaraan niet tijdig 
wordt voldaan of dreigt dat dit het geval zal zijn, is het verplicht om een programma vast te 
stellen, waarmee dat wel weer zo zal zijn. Over dat programma zijn ook door andere fracties 
vragen gesteld. De beantwoording daarvan is opgenomen in paragraaf 8.4. Door de voorgestelde 
ontkoppeling neemt de regering een reëel praktijkknelpunt van de huidige systematiek weg. Het 
komt onder de huidige wetgeving voor dat uiteenlopende activiteiten of andere bronnen 
bewerkstelligen dat de grens van wettelijk vereiste kwaliteit van de fysieke leefomgeving is bereikt. 
Zij hebben als het ware ‘de koek opgemaakt’ of ‘de emmer tot de rand gevuld’. Een rechtstreekse 
toetsing van een nieuw initiatief aan een huidige milieukwaliteitseis moet wegens de koppeling van 
het toestemmingsbesluit van een activiteit aan de omgevingswaarde op dit moment leiden tot een 
afwijzing, ook al is de bijdrage van de beoogde nieuwkomer veel kleiner dan de (met soms 
verouderde processen werkende) zittende bedrijven. Door dit toestemmingsbesluit los te koppelen 
van de omgevingswaarde kan worden bewerkstelligd dat de nieuwkomer kan worden toegelaten. 
Tegelijkertijd is het aan het bestuursorgaan wel zodanig beleid te voeren om de omgevingswaarde 
of andere doelstelling te bereiken én bijvoorbeeld maatregelen te nemen die ervoor zorgen dat de 
zittende bedrijven schoner gaan produceren. 
Ook de leden van de VVD-fractie wijzen op de intentie om geen koppeling te leggen tussen het 
bereiken van omgevingswaarden en individuele besluiten “voor zover dat mogelijk is”. Op hun 
vraag of de regering kan aangeven in welke gevallen deze vergrote afwegingsruimte wel of niet 
mogelijk is, kan zij het volgende antwoorden (1.27). Denkbaar is dat een omgevingswaarde in een 
bepaald gebied op enig moment bereikt is. Als dan bij de desbetreffende regeling is bepaald 
(bijvoorbeeld op grondslag van artikel 5.17, eerste lid), dat een omgevingsvergunning niet kan 
worden verleend als door het afgeven daarvan een resultaatsverplichtende omgevingswaarde zal 
worden overschreden en op dat moment geen programma als bedoeld in paragraaf 3.2.4 van het 
wetsvoorstel (programmatische aanpak) is vastgesteld, kan die vergunning in dat concrete geval 
niet worden verleend. Dan is er geen bestuurlijke afwegingsruimte meer. Het is dan ook zaak dat 
de desbetreffende overheid tijdig actie onderneemt – zo nodig met andere overheidsinstanties – 
om te voorkomen dat de omgevingswaarde wordt overschreden. 
3.7.5 De monitoring en borging van omgevingswaarden  
Welk bestuursorgaan is met monitoring belast? 
De leden van de PvdA-fractie zijn benieuwd hoe het halen van de omgevingswaarden die strekken 
tot implementatie van EU-richtlijnen, wordt gemonitord (2.9). De regering kan daarop het 
volgende antwoord geven. Omgevingswaarden die strekken tot implementatie van EU-richtlijnen 
zullen worden opgenomen in het voorgenomen Besluit kwaliteit leefomgeving. De verplichting tot 
monitoring blijkt al uit het wetsvoorstel zelf. Bij het genoemde besluit zullen op grond van artikel 
20.2, eerste lid, van het wetsvoorstel de methode van monitoring en het bestuursorgaan of 
55 
 
