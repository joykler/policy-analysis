9.6.3 Inspraakprocedures 
De leden van de fractie van de SGP vragen of als gevolg van de verruiming van de 
zienswijzenprocedure van belanghebbenden tot ‘een ieder’ sprake is van een verbreding van de 
kring van inspraakgerechtigden ten opzichte van de huidige ruimtelijke besluitvormingsprocedures 
(5.201). Vooraf merkt de regering hierover op dat niet op alle huidige ruimtelijke 
besluitvormingsprocedures afdeling 3.4 Awb van toepassing is. Voor structuurvisies die ruimtelijke 
aspecten bevatten, bestaat er in het huidige stelsel een gedifferentieerd regime. Zo is voor 
structuurvisies op grond van de Wet ruimtelijke ordening slechts geregeld dat daarbij moet worden 
aangegeven op welke wijze burgers en maatschappelijke organisaties bij de voorbereiding daarvan 
worden betrokken. Gemeentebesturen en provinciebesturen stellen daarnaast aanvullende regels 
over de inspraak op het voorgenomen gemeentelijk respectievelijk provinciaal beleid in hun 
inspraakverordening. In de Gemeentewet en Provinciewet is bepaald dat de inspraak wordt 
verleend door toepassing van afdeling 3.4 Awb, voor zover in de inspraakverordening niet anders is 
bepaald. Omdat in die wetten niet is geregeld dat een zienswijze door een ieder kan worden 
ingediend, kan er dus in bepaalde gevallen sprake zijn van een verbreding van de kring van 
inspraakgerechtigden. Wat betreft de voorbereiding van bestemmingsplannen en tracébesluiten 
kan in algemene zin wel gesteld worden dat hierop afdeling 3.4 Awb van toepassing is en dat 
iedereen over het ontwerp hiervan een zienswijze kan indienen. Met betrekking tot de 
voorbereiding van deze besluiten is er dus geen sprake van een verbreding van de kring van 
inspraakgerechtigden. 
9.6.4 Inwerkingstredingstermijnen 
De leden van de fractie van de ChristenUnie (5.174) vragen wat de huidige termijnen zijn voor de 
inwerkingtreding van besluiten tot vergunningverlening. Voor de inwerkingtreding van de 
vergunningen die opgaan in de omgevingsvergunning op grond van het wetsvoorstel, gelden 
verschillende termijnen. Zo treden besluiten tot verlening van een Wabo-vergunning voor een 
aantal activiteiten, waaronder die met onomkeerbare gevolgen, zoals het slopen van bouwwerken 
of beschermde monumenten of het vellen van houtopstanden, of van een vergunning op grond van 
de Ontgrondingenwet in werking nadat de bezwaartermijn van zes weken is verstreken. Daarnaast 
treden besluiten tot verlening van een Wabo-vergunning of van een vergunning op grond van de 
Ontgrondingenwet die zijn voorbereid met toepassing van afdeling 3.4 Awb in werking nadat de 
beroepstermijn van zes weken is verstreken. Als binnen de hiervoor bedoelde termijn bij de 
bevoegde rechter een verzoek om een voorlopige voorziening is gedaan, treedt het besluit niet 
eerder in werking dan nadat op het verzoek is beslist. Besluiten tot verlening van een vergunning 
voor een archeologisch rijksmonument treden in werking na het verstrijken van de beroepstermijn 
van zes weken of, als beroep is ingesteld, op het beroep is beslist. De overige besluiten tot 
verlening van een Wabo-vergunning of van een andere vergunning die opgaat in de 
omgevingsvergunning op grond van de Omgevingswet, zoals de watervergunning, treden direct na 
hun bekendmaking in werking. De regering heeft gekozen voor uniformering van deze 
inwerkingtredingstermijnen. 
Deze leden vragen ook of de termijn van twee weken na kennisgeving niet te kort is voor een 
besluit tot verlening van een omgevingsvergunning voor een afwijkactiviteit, omdat voor 
wijzigingen van het omgevingsplan een langere termijn voor inwerkingtreding geldt (5.175). Deze 
termijn is niet te kort voor besluiten tot verlening van een dergelijke vergunning, omdat is voorzien 
in automatisch schorsende werking als er binnen die termijn bij de bevoegde rechter een verzoek 
om voorlopige voorziening is gedaan. De inwerkingtredingtermijn voor wijzigingen van 
omgevingsplannen is weliswaar vier weken, maar hiervoor is niet voorzien in automatisch 
schorsende werking. Voor de onderbouwing van de keuze van de termijn van inwerkingtreding van 
(wijzigingen van) omgevingsplannen en van besluiten tot verlening van een omgevingsvergunning 
verwijst de regering naar de artikelsgewijze toelichting bij artikel 16.76 respectievelijk 16.77. 
200 
 
