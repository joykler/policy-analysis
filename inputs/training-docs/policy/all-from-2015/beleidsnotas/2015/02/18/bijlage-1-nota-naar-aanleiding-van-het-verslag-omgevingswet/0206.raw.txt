waarom de Wet informatie-uitwisseling ondergrondse netten (Wion) niet is opgenomen in het 
wetsvoorstel (1.69, 2.21). 
Voor beantwoording van deze vragen kan kortheidshalve worden verwezen naar de onderdelen 7.2, 
7.3 en 7.4 van de memorie van toelichting en onderdelen over de desbetreffende wetten in bijlage 
1. Welke gedeelten van de door deze leden genoemde wetten overgaat naar de Omgevingswet 
verschilt per wet. Voor de ene wet zijn dat een of meerdere hoofdstukken, voor de andere wet 
slechts een of meer artikelen. Soms wordt bijvoorbeeld alleen de in die wet opgenomen vergunning 
of gedoogplicht geïntegreerd in de Omgevingswet. De rest van de desbetreffende wet blijft 
vanzelfsprekend in stand. De door de leden genoemde Waterstaatswet 1900, Wegenwet en 
Wrakkenwet gaan op een later moment integraal over. Op een later moment zal ook bezien worden 
of voordelen bereikt kunnen worden door de aansluiting tussen Wet voorkoming verontreiniging 
door schepen en de Omgevingswet te verbeteren.  
De keuze voor de wetten die in de Omgevingswet geïntegreerd worden is primair gebaseerd op de 
wens om besluitvorming en inhoudelijke regelgeving over plaatsgebonden activiteiten en projecten 
in één samenhangend wettelijk stelsel onder te brengen. Een aantal van de genoemde wetten 
bevat ook heel andere onderwerpen, die zich er niet voor lenen om meegenomen te worden in 
deze stelselherziening. Aanvullend op de memorie van toelichting zij opgemerkt dat de Wet 
kabelbaaninstallaties niet zal worden geïntegreerd in de Omgevingswet. Wegens de beperkte 
praktische betekenis van kabelbanen in Nederland kent integratie op dit moment onvoldoende 
meerwaarde. De transponeringstabel waar deze leden naar vragen is bij deze nota gevoegd 
(bijlage 1). 
Wet milieubeheer 
Enkele leden vragen specifiek naar onderdelen van de Wet milieubeheer die niet zijn opgenomen in 
het wetsvoorstel. De leden van de SP-fractie vragen naar regelgeving over niet-plaatsgebonden 
activiteiten (1.66) en de leden van de ChristenUnie-fractie naar de informatieverplichtingen uit 
hoofdstuk 12, regelingen over bijzondere omstandigheden uit hoofdstuk 17 en regelingen over 
openbaarheid van milieu-informatie uit hoofdstuk 21 van de Wet milieubeheer (5.184, 5.185, 
5.189). De Wet milieubeheer zal voorlopig blijven bestaan met daarin de regelingen waarop de 
leden doelen. In een vervolgfase van de stelselherziening zal een wetsvoorstel worden voorbereid 
voor de verdere uitbouw van de Omgevingswet. Daarbij zullen ook de resterende onderdelen van 
de Wet milieubeheer worden betrokken.  
De leden van de ChristenUnie-fractie constateren terecht dat de regels over bijzondere 
omstandigheden in hoofdstuk 17 van de Wet milieubeheer slechts gedeeltelijk terugkomen in 
afdeling 19.1 van het wetsvoorstel. Genoemde leden vragen wat er met de overige bepalingen uit 
dit hoofdstuk van de Wet milieubeheer gaat gebeuren en waarom deze bepalingen niet zijn 
overgenomen in de Omgevingswet (5.184). In de memorie van toelichting is aangegeven dat de 
titels 17.1A, 17.2 en 17.3 niet meegaan in deze eerste module van de Omgevingswet en dus 
geregeld blijven in hoofdstuk 17 van de Wet milieubeheer. Voor de titels 17.1A respectievelijk 17.3 
volgt deze keuze uit de aard van de in deze titels geregelde onderwerpen, namelijk maatregelen 
betreffende afvalvoorzieningen en maatregelen bij gevaar door stoffen, preparaten of genetisch 
gemodificeerde organismen. Omdat de onderwerpen afval en gevaarlijke stoffen geen deel 
uitmaken van deze eerste module en vooralsnog geregeld blijven in de Wet milieubeheer, ligt het 
niet in de rede deze onderdelen van hoofdstuk 17 van de Wet milieubeheer wel mee te nemen in 
deze eerste module. Specifiek voor titel 17.2 (maatregelen bij milieuschade) zij opgemerkt dat bij 
het concipiëren van het voor schaderegelingen gereserveerde hoofdstuk 15 van de Omgevingswet 
zal worden bezien of het onderwerp van deze titel – de implementatie van EU-richtlijn 
milieuaansprakelijkheid (2004/35/EG) – zich ervoor leent om (deels) in dit nieuwe hoofdstuk te 
worden opgenomen. Dit nieuwe hoofdstuk zal via de Invoeringswet Omgevingswet worden 
ingevuld.  
De leden van de ChristenUnie-fractie hebben gezien dat hoofdstuk 21 van het wetsvoorstel is 
gereserveerd voor de regeling van openbaarheid van milieu-informatie. Zij vragen waarom deze 
206 
 
