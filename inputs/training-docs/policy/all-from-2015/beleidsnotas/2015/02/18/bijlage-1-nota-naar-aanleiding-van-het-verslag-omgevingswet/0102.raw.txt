Rechtszekerheid bij afwijken en aanvullen van instructieregels 
Uit de vragen van de leden van de D66-fractie (7.23) en de leden van de ChristenUnie-fractie 
(14.31) over de mogelijkheid om bij het omgevingsplan of de waterschaps- of 
provincieverordening van de instructieregels van het Rijk afwijkende regels te kunnen stellen en 
over het bij provinciale omgevingsverordening kunnen stellen van afwijkende instructieregels of 
nadere instructieregels blijkt ook enige zorg over een gebrek aan inkadering daarvan en daarmee 
over de rechtszekerheid. 
De leden van de D66-fractie (7.23) lezen dat bij het omgevingsplan of de waterschaps- of 
provincieverordening van de instructieregels afwijkende regels kunnen worden gesteld. De leden 
vragen op welke manier afwijkende regels zijn ingekaderd en aan welke doelstellingen het gebruik 
ervan wordt getoetst.  
Door het stellen van instructieregels kunnen het Rijk en de provincies voorwaarden stellen aan de 
taak- of bevoegdheidsuitoefening door bestuursorganen. Gelet op de toepasselijkheid van het 
subsidiariteits- en proportionaliteitsbeginsel, dat in artikel 2.3 van het wetsvoorstel is vervat, 
mogen deze regels niet verder gaan dan noodzakelijk is voor het doel of belang dat zij dienen. Dit 
betekent dat instructieregels waar mogelijk ruimte laten aan het bestuursorgaan tot wie zij zijn 
gericht om een eigen afweging of uitvoeringskeuzen te maken. De grondslagen voor het stellen van 
instructieregels bieden dan ook mogelijkheden voor het bieden van bestuurlijke afwegingsruimte. 
Bijvoorbeeld door instructieregels te formuleren als doelvoorschriften in plaats van 
middelvoorschriften. Een andere mogelijkheid is dat in de instructieregel aan het bevoegd gezag 
tot wie zij is gericht ruimte wordt geboden om onder voorwaarden ‘af te wijken’ van de 
instructieregel. Als deze ruimte wordt geboden, is deze anders dan deze leden vrezen, niet 
onbegrensd. De ruimte die wordt geboden om ‘af te wijken’ van de instructieregel wordt altijd 
ingekaderd met de instructieregels zelf en wordt begrensd vanuit het doel of belang dat met de 
desbetreffende instructieregels wordt gediend. Deze mogelijkheid is ook niet nieuw. Ook de 
grondslagen voor instructieregels uit de huidige Wet ruimtelijke ordening kennen deze 
mogelijkheid. Een voorbeeld uit titel 2.9 van het Besluit algemene regels ruimtelijke ordening 
(Barro) kan dit verduidelijken.  
Het Rijk wijst met de instructieregels in titel 2.9 van het Barro een voorkeurstracé voor buisleidingstroken voor 
buisleidingen van nationaal belang aan en verbindt daaraan de instructieregel dat het bestemmingsplan voor dit 
voorkeurstracé geen bestemmingen mag geven of gebruik van gronden mag toestaan die de toekomstige 
aanleg van buisleidingen in deze stroken belemmeren. Vanuit de wens om de gemeenten ruimte te bieden voor 
meer lokale en locatiespecifieke keuzes wordt in aanvulling op de hoofdregel aan de gemeenten de 
mogelijkheid geboden om van dit tracé af te wijken/het tracé te wijzigen. Aan het wijzigen van het tracé door 
de gemeenten worden vervolgens bij instructieregel voorwaarden gesteld: de gemeente mag in het 
bestemmingsplan het tracé wijzigen als het nieuwe tracé is gelegen binnen het zoekgebied, aansluit op het 
voorkeurstracé of het tracé in de naastgelegen gemeente én als het een gelijke breedte heeft als het 
voorkeurstracé.  
Deze mogelijkheid om bij het gemeentelijk besluit andere keuzes te maken is dus begrensd vanuit 
het doel of belang waarvoor de instructieregel was gegeven: het vrijhouden van voldoende ruimte 
voor de aanleg van buisleidingen van nationaal belang in de toekomst, door het bieden van een 
voldoende ruime en doorlopende buisleidingstrook die wordt gevrijwaard van belemmeringen. Door 
te voorzien in een dergelijke specifieke begrenzing van de mogelijkheid om bij gemeentelijk besluit 
andere keuzes te maken wordt naar het oordeel van de regering voorzien in een goede balans 
tussen de geboden bestuurlijke afwegingsruimte en de gewenste rechtszekerheid. 
Bij instructieregels van het Rijk kan ook worden gekozen voor een meer bijzondere vorm van 
bestuurlijke afwegingsruimte. Rijksinstructieregels kunnen inhouden dat bij provinciale 
omgevingsverordening afwijkende instructieregels of nadere dus aanvullende instructieregels 
kunnen of moeten worden gesteld (artikel 2.25, vijfde lid, van het wetsvoorstel). De leden van de 
ChristenUnie-fractie (14.31) vragen waarom deze bepaling niet is ingekaderd, bijvoorbeeld door te 
stellen dat afwijkende regels alleen ten dienste kunnen zijn van behoud of verbetering van de 
kwaliteit van de fysieke leefomgeving. 
102
