initiatiefnemers kan afhankelijk van de aard van de regel leiden tot negatieve gevolgen voor de 
gezondheid van mens of natuur. Toezicht op de naleving daarvan vindt plaats door het bevoegde 
bestuursorgaan. Het niet correct toepassen van een beslisregel door een bestuursorgaan kan ook 
nadelige gevolgen hebben voor natuur of milieu of andere belangen die met de beslisregel worden 
beschermd. Het toezicht op de naleving daarvan vindt plaats in het kader van interbestuurlijk 
toezicht. Als beroep tegen een besluit is ingesteld, vindt beoordeling van een juiste toepassing van 
de beslisregel plaats door de bestuursrechter, voor zover het beroep ook daartegen is gericht. 
Regels die activiteiten van initiatiefnemers of besluitvorming van bestuursorganen inkaderen zullen 
ook in de toekomst gehanteerd (moeten) worden om aan te geven wanneer welke belasting voor 
een bepaald aspect niet meer acceptabel is. De materiële rijksregels voor activiteiten van 
initiatiefnemers zullen worden opgenomen in het voorgenomen Besluit bouwwerken leefomgeving 
en het Besluit activiteiten leefomgeving. De door het Rijk te stellen beslisregels voor overheden 
zullen worden opgenomen in het voorgenomen Besluit kwaliteit leefomgeving. Zie ook paragraaf 
3.8 van deze nota. 
12.3.2 Toezichthouders en toezichtdruk  
De leden van de VVD-fractie vragen met hoeveel toezichthouders een fictieve ondernemer te 
maken zal krijgen en hoe vermindering van het toezicht vanuit de overheid in de praktijk uit zou 
kunnen werken (1.18). Het streven van de regering is om waar mogelijk het aantal 
toezichthouders en de toezichtsdruk terug te dringen. Het verder samenvoegen van verschillende 
sectorale vergunningen in één omgevingsvergunning, die verleend wordt door één bevoegd gezag, 
meestal de gemeente, zal op zich zelf al kunnen bijdragen aan beperking van het aantal 
toezichthouders. Bovendien kan door het houden van integraal toezicht de toezichtsdruk aanzienlijk 
worden teruggebracht. Bij integraal toezicht controleert bijvoorbeeld één toezichthouder de 
naleving van de regels die voor bouwen, ruimtelijke ordening, brandveiligheid en milieu gelden. 
Waar nog sprake is van verschillende toezichthouders, werken deze steeds meer samen en voeren 
bijvoorbeeld gezamenlijk controles uit. Gecoördineerd en afgestemd toezicht zal worden 
vergemakkelijkt waar omgevingsdiensten controles uitvoeren voor zowel provincie als gemeenten. 
Van belang is dat die toezichthouders informatie delen over het naleefgedrag van de ondernemer, 
daarover gezamenlijk een oordeel vormen en vervolgens aan dit oordeel dezelfde gevolgen 
verbinden. Daarmee kan worden geborgd dat alle toezichthouders op vergelijkbare wijze en in 
vergelijkbare mate hun toezicht afstemmen op bewezen goed naleefgedrag van de ondernemer. De 
ervaren toezichtdruk wordt overigens vaak negatief beïnvloed door een door ondernemers 
waargenomen of gepercipieerd gebrek aan professionaliteit van de kant van de toezichthouder. Het 
is dus evenzeer zaak ervoor te zorgen dat de kennis en kunde van de toezichthouders van 
voldoende niveau is en blijft. Terecht is hiervoor de laatste jaren meer aandacht, zoals blijkt uit de 
vele goede initiatieven van gemeenten, provincies en andere overheden om tot verdere 
professionalisering van de uitvoering van VTH-taken te komen.  
12.3.3 Capaciteit en financiering van toezicht en handhaving 
De leden van de PvdA-fractie hebben vragen gesteld over de bekostiging van de handhaving van 
algemene regels (3.22, 5.31b). De leden van de ChristenUnie-fractie vragen wat de extra eisen 
aan de uitvoering van vergunningverlening, toezicht en handhaving betekenen voor de kosten en 
de financiering hiervan. Zij vragen ook of vanuit het principe van kostendekkende leges, de leges 
voor resterende vergunningen hoger worden. Deze leden hebben gevraagd om een nadere 
financiële onderbouwing voor het domein van vergunningverlening, toezicht en handhaving 
(10.15). De leden van de ChristenUnie-fractie (10.16) en van de SP-fractie (10.4b) hebben 
gevraagd of de handhavingscapaciteit wordt vergroot, vooral wanneer er meer algemene regels 
komen. De leden van de ChristenUnie-fractie vragen of in het verleden bij de invoering van 
algemene regels voor tal van activiteiten dat niet het geval is geweest (10.16).  
De regering wil voorop stellen dat toezicht en handhaving niet dienen te worden betaald uit leges. 
Deze taken moeten worden bekostigd uit de algemene middelen. Bij uitzondering kunnen 
toezichts- en handhavingskosten worden doorberekend; het Kabinetsstandpunt inzake de 
231 
 
