De leden van de D66-fractie vragen hoe het wetsvoorstel natuurbescherming zich in de 
voorbereiding al verhoudt tot de Omgevingswet (8.12). Zij merken op dat het wetsvoorstel 
natuurbescherming veel meer uitgaat van beschermen, terwijl de Omgevingswet uitgaat van 
ontwikkelen. Ook willen de leden van deze fractie weten op welke manier de verschillende 
uitgangspunten met elkaar worden verenigd. Daarnaast willen deze leden weten hoe de 
verschillende instrumenten van het wetsvoorstel natuurbescherming zich gaan verhouden tot de 
Omgevingswet. Zij vragen daarbij specifiek naar de wijze waarop de natuurvisie en de 
omgevingsvisie worden geïntegreerd.  
Het wetsvoorstel voor de Omgevingswet is, met het oog op duurzame ontwikkeling, gericht op het 
in onderlinge samenhang: a. bereiken en in stand houden van een veilige en gezonde fysieke 
leefomgeving en een goede omgevingskwaliteit, en b. doelmatig beheren, gebruiken en 
ontwikkelen van de fysieke leefomgeving ter vervulling van maatschappelijke functies (artikel 1.3). 
Dit wetsvoorstel gaat dus niet alleen over ontwikkelen, maar ook over beschermen. Deze 
doelstelling heeft ook betrekking op natuur. Natuur is immers onderdeel van de fysieke 
leefomgeving (artikel 1.2, tweede lid). Ook de kernwaarden van het natuurbeleid, namelijk 
bescherming, beleving en benutting van de natuur maken integraal onderdeel uit van deze 
doelstelling van de Omgevingswet. Als het natuurbelang zwaarder moet wegen dan andere 
belangen, voorziet het wetsvoorstel in instrumenten die dat borgen. Voorbeelden daarvan zijn: het 
stellen van algemeen verbindende voorschriften waaraan plannen, projecten en andere 
handelingen moeten voldoen, het vergunningplichtig maken van die activiteiten en het opstellen 
van instructieregels ter verzekering van de doorwerking van rijksbeleid of provinciaal beleid in het 
beleid van andere overheden. 
De inhoud van het wetsvoorstel natuurbescherming, eenmaal wet, en de daarop gebaseerde 
uitvoeringsregelgeving zal bij inwerkingtreding van de Omgevingswet in die wet en de daarop 
gebaseerde uitvoeringsregelgeving worden opgenomen. Voor het proces van integratie van beide 
wetsvoorstellen wordt verwezen naar het antwoord op de vraag van de leden van de SP-fractie 
daarover (8.6). Bij de voorbereiding van beide wetsvoorstellen (wetsvoorstel natuurbescherming 
en Omgevingswet) zijn deze voorstellen al zoveel mogelijk op elkaar afgestemd, onder meer op het 
gebied van sturingsfilosofie, instrumentarium en begrippenkader. Dat geldt ook voor de natuurvisie 
en de omgevingsvisie.  
Onderdelen van de natuurvisie die van belang zijn voor de ontwikkeling, het gebruik, het beheer, 
de bescherming en het behoud van het grondgebied, waarop de visie betrekking heeft en onder 
meer de kwaliteit en het beheer van de fysieke leefomgeving zullen onderdeel uitmaken van de 
omgevingsvisie. De omgevingsvisie is een integrale visie met strategische hoofdkeuzen van beleid 
voor de fysieke leefomgeving voor de lange termijn. Deze visie richt zich op de fysieke 
leefomgeving als geheel, zodat deze in samenhang wordt beschouwd in de complexe dynamiek van 
de moderne maatschappij. De visievorming op onder andere ruimtelijke ontwikkeling, water, 
milieu, natuur, landschap, verkeer en vervoer, gebruik van natuurlijke hulpbronnen en cultureel 
erfgoed wordt in de omgevingsvisie niet alleen samengevoegd, maar ook met elkaar verbonden. Zo 
worden in een vroeg stadium eventueel strijdige of juist elkaar versterkende ontwikkelingen met 
elkaar in verband gebracht, kunnen prioriteiten worden bepaald en keuzes worden gemaakt, 
bijvoorbeeld voor natuurbeleid en natuurontwikkeling. Ook het natuurbelang is er dus bij gebaat 
dat het al van het begin af aan bij de visievorming door Rijk en provincie op de fysieke 
leefomgeving volwaardig wordt meegenomen en met andere belangen wordt verbonden.  
Proces van integratie  
De leden van de SP-fractie vragen of het wetsvoorstel natuurbescherming, dat op dit moment 
onderwerp van gesprek is in uw Kamer, één op één overgaat in de Omgevingswet (8.6). Zij 
vragen verder of de huidige plannen van het wetsvoorstel natuurbescherming al anticiperen op de 
Omgevingswet, wat er gebeurt bij dreigende stapeling van plannen en bij welke wet de 
belangenafweging wordt genomen. Ook willen de leden van deze fractie graag weten of, en zo ja, 
hoe de uitvoering van natuurherstel wordt verankerd en hoe monitoring en handhaving daarvan 
plaatsvindt.
