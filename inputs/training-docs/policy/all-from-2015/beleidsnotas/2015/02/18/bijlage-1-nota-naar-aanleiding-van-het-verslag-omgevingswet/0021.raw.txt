omgevingsrecht zelf tot uitdrukking. Zo is bijvoorbeeld de regelgeving binnen de domeinen milieu, 
water en natuur in de afgelopen jaren steeds meer geïntegreerd. De behoefte aan meer 
samenhang wijst naar het oordeel van de regering op de in de vraag bedoelde paradigmawisseling 
die mede door de stelselherziening gefaciliteerd moet worden. Met de stelselherziening wordt naar 
het oordeel van de regering een volgende logische en noodzakelijke stap gezet. Die 
paradigmawisseling is gerealiseerd – in antwoord op de vraag van de VVD-fractie – als alle actoren 
in de fysieke leefomgeving met oog voor elkaars rol en belang, zoveel mogelijk in samenspraak tot 
voorstellen en afwegingen komen over de bescherming en ontwikkeling van die fysieke 
leefomgeving. Deze wisseling moet op verschillende manieren tot uitdrukking komen. In de eerste 
plaats moeten overheden en andere spelers in het fysieke domein worden gestimuleerd om, 
uitgaande van een kwaliteitsopgave of ontwikkeling in de fysieke leefomgeving, de diverse 
sectorale belangen in samenhang te beschouwen (samenhangende benadering). Regulering van 
kwaliteiten vanuit een sectorale invalshoek voldoet immers niet meer. In de tweede plaats moeten 
burgers en initiatiefnemers niet worden geconfronteerd met een gefragmenteerde overheid en 
ongelijksoortige wettelijke regelingen (heldere wet- en regelgeving, adequaat optredende 
overheid). In de derde plaats moet het stelsel beter aansluiten bij een veranderende rol van de 
overheid waarbij initiatieven in de fysieke leefomgeving vooral in de samenleving liggen 
(ontwikkelingen en actoren in de fysieke leefomgeving centraal). Het nieuwe wettelijke stelsel moet 
dit alles bevorderen. Tegelijkertijd erkent de regering dat wetgeving nooit voldoende is voor een 
dergelijke paradigmawisseling. Het vraagt ook een andere bestuurscultuur, en een andere, meer 
op samenwerking gerichte manier van werken van alle spelers in het veld. Dat geldt binnen 
overheden, tussen overheden, tussen overheden en spelers in de fysieke leefomgeving en tussen 
spelers in de fysieke leefomgeving. Het sluit ook aan bij de opkomst van de ‘energieke 
6
samenleving’ met autonome burgers en vernieuwende bedrijven. Daarom wordt flink geïnvesteerd 
in andere overheden via Nu al Eenvoudig Beter. Ook met de Crisis- en herstelwet wordt deels 
vooruitgelopen op het toekomstige stelsel. 
Ervaringen met de Crisis- en herstelwet en Nu al Eenvoudig Beter  
Ervaringen met bijvoorbeeld het opstellen van een omgevingsvisie laten zien dat een meer 
integrale en op samenwerking gerichte manier van werken met dit instrument wordt bevorderd. 
Het kan zelfs een efficiëntieslag opleveren, omdat in een vroeg stadium van beleidsontwikkeling 
ontwikkelingen en problemen in de fysieke leefomgeving met elkaar in verband worden gebracht, 
waardoor problemen bij de uitvoering van het beleid en bij besluitvorming over concrete 
activiteiten worden voorkomen. Bij de ontwikkeling van de omgevingsvisies van de gemeente 
Ommen en van de provincie Gelderland zijn bijvoorbeeld allerlei actoren vroegtijdig betrokken (in 
plaats van dat zij worden uitgenodigd alleen te reageren al ontwikkeld concept-beleid), wat heeft 
bijgedragen aan de kwaliteit en het draagvlak van de visie. 
Ervaringen met de Crisis- en herstelwet (Chw) bevestigen het geschetste beeld. De 
samenhangende benadering komt bijvoorbeeld tot uiting bij de innovatieve experimenten die 
vooruitlopen op het omgevingsplan en waarbij uitnodigingsplanologie centraal staat. Ook is de 
samenhangende aanpak een essentieel onderdeel van de ontwikkeling in Noord-Brabant om vóór 
2020 een zorgvuldige veehouderij te realiseren. Door de thema's gezondheid, dierenwelzijn, geur, 
fijnstof, endotoxines, ammoniak, biodiversiteit en mineralenkringlopen te verbinden met de 
omgeving streeft het provinciebestuur naar een veehouderij die op een gezonde manier is 
verbonden met de sociale en fysieke leefomgeving. Met de Chw is ook ervaring opgedaan met een 
meer op samenwerking gerichte aanpak. Denk hierbij aan het Zaans proeflokaal, zoals Zaanstad 
dat kent voor het ontwikkelingsgebied ‘Zaanstad midden’. Hierbij gaan de desbetreffende bedrijven 
en de gemeente via een open dialoog op zoek naar effectieve en creatieve oplossingen voor met 
name geur- en geluidsproblemen die door alle partijen worden onderschreven. De aanpak stijgt uit 
boven het gebruikelijke overleg. Verder maakt een aantal innovatieve experimenten ook een 
nieuwe manier van samenwerken mogelijk. Denk bijvoorbeeld aan het experiment Keurmerk 
                                                
6
 De energieke samenleving, Op zoek naar een sturingsfilosofie voor een schone economie, Planbureau voor de 
Leefomgeving, PBL-publicatienummer: 500246001, 2011. 
21
