schade vergoedt die het bevoegd gezag uitkeert als gevolg van een besluit of project. Dit 
onderwerp zal via het voorstel voor de Invoeringswet Omgevingswet worden ingevoegd in het 
gereserveerde hoofdstuk 15. 
Het herstelbeginsel, dat inhoudt dat na schade zo veel mogelijk in de oorspronkelijke toestand 
wordt hersteld, komt tot uitdrukking in de regeling over ongewone voorvallen in afdeling 19.1.  
Het compensatiebeginsel komt tot uitdrukking in de natuurregelgeving die via een aanvullingswet 
in de Omgevingswet zal worden ingebouwd. Ook komt het tot uitdrukking in de beleidscyclus in het 
wetsvoorstel: de gevolgen van nieuwe activiteiten voor bijvoorbeeld luchtkwaliteit kunnen worden 
gecompenseerd door maatregelen ter bevordering van luchtkwaliteit.  
3.4.3 Reikwijdte en doorwerking van beginselen 
De leden van de D66-fractie vragen of de potentiële sectorale hiërarchie van beleidsbeginselen niet 
ondervangen kan worden door afstemming tussen de beginselen en duidelijke kaders op welke 
manier ze van toepassing zijn (5.87). De potentiële sectorale hiërarchie ontstaat vooral doordat 
het milieubeleid goed doordachte en internationaal breed geaccepteerde beginselen kent, terwijl 
dergelijke beginselen niet zijn beschreven voor andere beleidsonderwerpen op het gebied van de 
fysieke leefomgeving, met uitzondering van cultureel erfgoed. Verankering van milieubeginselen 
zou dan leiden tot een zekere onevenwichtigheid in de regelgeving. De leden van de D66-fractie 
vragen of de regering van alle milieubeginselen heeft uitgezocht of ze ook goed van toepassing zijn 
op andere omgevingssectoren, en wat daarvan de resultaten waren (5.88). De regering heeft door 
middel van voorbeelden geïllustreerd dat bepaalde beginselen van het milieubeleid niet goed 
toepasbaar zijn buiten de oorspronkelijke reikwijdte. Deze voorbeelden zijn opgenomen in het 
nader rapport (blz. 68). 
De leden van de ChristenUnie-fractie stellen dat de beginselen zich ook richten tot de burger en zo 
een concretisering vormen van de algemene zorgplicht (3.26a). De regering onderschrijft dat 
initiatiefnemers de beginselen kunnen benutten bij een goede toepassing van de zorgplicht. 
Gegeven de aard van de beginselen – richtsnoeren – lijken zij echter niet geschikt voor een nadere 
wettelijke concretisering van de zorgplicht. De open norm van de zorgplicht, waarover 
verschillende fracties vragen hebben gesteld (zie paragraaf 8.5.2), zou dan aangevuld worden met 
nog meer open normen. 
3.5 De sturing van het Rijk op kwaliteit 
Hoe gaat het Rijk sturen op kwaliteit? 
Leden van meerdere fracties stellen vragen die betrekking hebben op de wijze waarop het Rijk gaat 
sturen op een bereiken en in stand houden van een goede kwaliteit van de fysieke leefomgeving. 
Zo vragen de leden van de D66-fractie (5.81) hoe de onderdelen van de fysieke leefomgeving 
waarvoor geen omgevingswaarde wordt vastgesteld, een uitwerking krijgen waardoor het behalen 
van een goede kwaliteit op die onderdelen volwaardig wordt meegenomen in alle overwegingen 
over de kwaliteit van de fysieke leefomgeving. Zij zijn benieuwd of er op AMvB-niveau regels 
worden gesteld voor deze waarden, bijvoorbeeld in de vorm van toetsingskaders. In dezelfde lijn 
ligt de vraag van de leden van de ChristenUnie-fractie (5.108). Na de constatering van die leden 
dat het wetsvoorstel slechts voor een beperkt aantal zaken het Rijk en de provincies verplicht tot 
het vaststellen van omgevingswaarden, menen zij dat omgevingswaarden het referentiekader 
vormen bij de inzet van instrumenten en bevoegdheden van de overheid. Zij vragen of het daarom 
van belang is dat voor meer aspecten van de fysieke leefomgeving omgevingswaarden worden 
vastgesteld.  
De regering stelt vast dat de memorie van toelichting op dit punt blijkbaar niet helemaal duidelijk 
is over de wijze waarop de zorg voor het behoud en de verbetering van de kwaliteit van de fysieke 
leefomgeving op de verschillende overheidsniveaus gestalte krijgt. Dit geldt ook voor de wijze 
waarop provincies en het Rijk sturing kunnen geven aan decentrale besluitvorming die de kwaliteit
