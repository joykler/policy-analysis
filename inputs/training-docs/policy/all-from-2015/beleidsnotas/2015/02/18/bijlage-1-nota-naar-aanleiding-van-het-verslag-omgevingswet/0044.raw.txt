plantensoorten.” In essentie gaat het bij de term ‘omgevingskwaliteit’ in het wetsvoorstel dus om 
de belevingswaarde en de intrinsieke waarde van de fysieke leefomgeving. Het belang van dat 
laatste aspect vormt een reden om te kiezen voor het woord ‘omgevingskwaliteit’ en niet voor het 
woord ‘belevingswaarde’ waarin de intrinsieke waarde van natuur en cultureel erfgoed niet tot 
uitdrukking komen.  
3.6.2 De bescherming van ‘zachte waarden’ 
De vragen van leden van meerde fracties  
De leden van de PvdA-fractie menen dat omgevingswaarden de focus leggen op de daarin vervatte 
‘harde’ waarden en dat de ‘zachte waarden’ daarmee onder druk komen te staan. Zij wijzen daarbij 
onder meer op landschappelijke kwaliteiten (2.7). De leden van de SP-fractie wijzen hier ook op 
en vragen wie verantwoordelijk is voor het landschap. Zij willen weten of de omgevingswaarde van 
landschap wordt toegevoegd (8.7a). Ook de leden van de ChristenUnie-fractie vragen aandacht 
voor de ‘zachte waarden’. Zij stellen vast dat omgevingswaarden moeten worden uitgedrukt in 
meetbare of berekenbare eenheden of anderszins in objectieve termen. Genoemde leden 
constateren dat de ruimtelijke kwaliteit van de gebouwde omgeving zelden in meetbare of 
objectieve termen is te vatten. Omdat er in hun ogen altijd een interpretatie nodig is, toegespitst 
op de concrete situatie vragen die leden hoe hier mee wordt omgegaan (5.110). Die fractieleden 
merken ook op dat volgens de memorie van toelichting onder ‘goede omgevingskwaliteit’ ook het 
belang van cultureel erfgoed, architectonische kwaliteit van bouwwerken en stedenbouwkundige 
kwaliteit en kwaliteit van natuur en landschap wordt verstaan. Zij vragen waarom er niet voor is 
gekozen om bijvoorbeeld ook omgevingswaarden voor cultureel erfgoed en landschap verplicht te 
stellen (5.113). Die leden menen dat een goede vastlegging van landschapswaarden houvast biedt 
bij het beoordelen en toekennen van de gebruiksruimte en bij adequaat monitoren van 
ontwikkelingen. De leden van de SP-fractie vragen waarom het verder vastleggen van ook andere 
doelen niet wenselijk en ook niet mogelijk is. Zij uiten bezorgdheid over het verder behoud van alle 
eerder vastgelegde normen op het gebied van energie, natuur en milieu (8.1). Hun vraag of de 
regering die mening deelt en de vragen van de andere genoemde fracties kan de regering aldus 
beantwoorden.  
De regering leest in de vragen de veronderstelling dat waarden alleen goed beschermd kunnen 
worden door vaststelling van een omgevingswaarde. Deze veronderstelling is niet juist. De wijze 
waarop waarden beschermd kunnen worden hangt af van het karakter van die waarde. Als voor 
een bepaald onderwerp niet wordt gekozen voor de figuur van een voor omgevingswaarde wil dat 
niet zeggen dat die waarde niet belangrijk is of dat deze niet goed beschermd kan worden. Ook 
door middel van instructieregels of regels over activiteiten kunnen bepaalde waarden goed worden 
beschermd. Hieronder wordt dat nader uitgewerkt. In de passage ‘Beleidsdoelen: bestuurlijk of 
juridisch vastleggen’ in paragraaf 3.5 is hierop al ingegaan.  
In hun bijdrage aan het verslag merken de leden van de fractie van de PvdD op dat de term 
vereenvoudiging van het omgevingsrechtelijke stelsel verhullend woordgebruik is en dat in feite de 
bescherming van kwetsbare waarden wordt verminderd (3.35a). In reactie daarop betreurt de 
regering deze benadering op voorhand. Het wetsvoorstel biedt als zodanig geen grondslag voor 
deze conclusie. We hebben met complexe vraagstukken te maken: hoe gaan we om met 
klimaatverandering, biodiversiteit en het gebruik van duurzame energiebronnen? Het huidige 
omgevingsrecht is opgebouwd uit deelbelangen en bevordert nauwelijks een samenhangende 
benadering. Het gaat erom het huidige complexe stelsel van regelgeving zo in te richten dat de 
bescherming van kwetsbare waarden adequaat wordt gefaciliteerd. Het is niet het oogmerk van de 
regering om de bescherming van kwetsbare waarden te verlagen. De regering vraagt de leden van 
de PvdD-fractie hun oordeel op te schorten totdat alle wettelijke regelingen gereed zijn en de 
herzieningsoperatie is voltooid.
