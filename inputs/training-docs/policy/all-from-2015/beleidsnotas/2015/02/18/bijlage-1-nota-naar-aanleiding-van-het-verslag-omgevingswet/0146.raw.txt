ook nog een derde aanpak verkend. Die aanpak gaat er van uit dat een nieuw omgevingsplan 
wordt vastgesteld voor een gedeelte van het gemeentelijk grondgebied, dat vervolgens al 
werkende weg door middel van opeenvolgende wijzigingen steeds verder wordt uitgebreid tot het 
omgevingsplan het gehele gemeentelijke grondgebied beslaat. Voor die laatste werkwijze is het 
nodig om toe te staan dat er twee omgevingsplannen kunnen bestaan. Deze mogelijkheid is 
opgenomen in artikel 2.4, tweede lid, van het wetsvoorstel, overigens zonder daarbij het maximum 
te begrenzen tot twee omgevingsplannen. Voldoende helder is evenwel dat de desbetreffende 
bepaling niet bedoeld is om de huidige werkwijze met een grote versnippering aan geïsoleerde 
postzegelbestemmingsplannetjes voort te zetten. Het eindbeeld, zoals dat ook door de VNG wordt 
onderschreven, bestaat uit één omgevingsplan voor het gehele gemeentelijke grondgebied. Het is 
aan de gemeenten om een werkbaar proces naar dat eindbeeld te realiseren. Afgesproken is dat de 
VNG hiertoe onder meer in samenwerking met het Ministerie van Infrastructuur en Milieu 
ondersteuning zal bieden aan gemeenten met een model omgevingsplan. Op dit moment kan nog 
geen concrete einddatum worden bepaald. Daarvoor is het nodig dat de uitvoeringspraktijk 
voldoende is toegerust op het werken met het omgevingsplan. Dit vormt een onderdeel van de 
regeling van de invoering en het overgangsrecht in de Invoeringswet Omgevingswet. 
Zodra op het moment van de inwerkingtreding van de Omgevingswet, alle bestaande 
bestemmingsplannen, beheersverordeningen en inpassingsplannen tot één omgevingsplan per 
gemeente zijn samengevoegd, treden er nog geen inhoudelijke wijzigingen op. Zoals al 
aangegeven bestaat het ene omgevingsplan in het begin uit allemaal losse bestemmingsplannen, 
beheersverordeningen en inpassingsplannen. Deze samenvoeging, waarbij de regels dus niet 
wijzigen, is niet appellabel en biedt evenmin een mogelijkheid voor een veelvoud van 
(grootschalige) ingrepen binnen de ruimtelijke ordening of zelfs een generaal pardon, waar de 
leden van de fractie SP voor vrezen (1.110). Het proces dat hierop volgt en waarbij dit, met 
bestaande bestemmingsplannen en andere regelingen samengestelde, omgevingsplan wordt 
gewijzigd of geheel of gedeeltelijk wordt vervangen door een nieuw omgevingsplan, geschiedt 
telkens door een besluit via de in hoofdstuk 16 van het wetsvoorstel vastgelegde 
voorbereidingsprocedure. Uit dat hoofdstuk volgt onder meer dat besluiten tot vaststelling van het 
omgevingsplan (wijzigingen daar onder begrepen) worden voorbereid met toepassing van afdeling 
3.4 Awb, waardoor de kenbaarheid voor de burger verzekerd is. Bovendien kan tegen elk besluit 
door belanghebbenden beroep worden ingesteld bij de Afdeling bestuursrechtspraak van de Raad 
van State. Gelet op de in beginsel gemeentebrede reikwijdte van het omgevingsplan zou het niet 
werkbaar zijn, als bij elke (geringe) aanpassing van het omgevingsplan, alle regels uit het 
omgevingsplan binnen de gehele gemeente (opnieuw) voor beroep vatbaar zouden worden. Alleen 
de inhoud van het betrokken vaststellingsbesluit is voor beroep vatbaar. De delen van het 
omgevingsplan die ongewijzigd blijven en die dus ook geen deel uitmaken van de in het 
vaststellingsbesluit opgenomen wijzigingen, zijn niet vatbaar voor beroep. 
In antwoord op de vraag van de leden van de fractie van de ChristenUnie kan aangegeven worden 
dat het overgangsregime zo wordt vormgegeven dat het mogelijk is om noodzakelijke wijzigingen 
op onderdelen van het omgevingsplan ook na de datum van inwerkingtreding van de 
Omgevingswet te kunnen doorvoeren.  
8.1.3 Tienjaarstermijn en actualisering 
Door de leden van een aantal fracties zijn vragen gesteld die verband houden met de wijze waarop 
het huidige stelsel, waarin bestemmingsplannen in een ritme van tien jaar geactualiseerd moeten 
worden, straks onder de Omgevingswet zal functioneren. Zo stellen de leden van de fractie van de 
PVV vast dat het opstellen van bestemmingsplannen een industrie is geworden die voor 
adviesbureaus veel werkgelegenheid genereert. Deze leden vragen of de Omgevingswet hier 
verandering in zal aanbrengen en gemeenten meer zelfstandig aan de slag kunnen met het 
omgevingsplan (3.24a). De leden van de fractie van de VVD menen dat bestemmingsplannen 
soms te rigide zijn om in te spelen op de dynamiek in de samenleving en vragen op welke wijze de 
Omgevingswet hier verandering in zal aanbrengen (1.7). De leden van de fractie van de PvdA zijn 
van mening dat nieuwe wensen en nieuwe normen het verdienen om prompt in het omgevingsplan 
te worden opgenomen en niet pas bij een reguliere herziening zoals dat nu gebeurt bij
