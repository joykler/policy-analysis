Vroegtijdige participatie is vooral van belang in de verkenningsfase waarbij richtinggevende keuzes 
worden gemaakt zoals de uitwerking voor de oplossing van de opgave voor de fysieke 
leefomgeving. Om die reden kan, in antwoord op de vraag van de leden van de fractie van de 
ChristenUnie (5.142), bij de uitwerking van een voorkeursbeslissing als voorbereiding voor de 
vaststelling van een projectbesluit, volstaan worden met een voorbereiding op grond van afdeling 
3.4 Awb. In deze procedure is overigens ook de mogelijkheid van zienswijzen door een ieder over 
het ontwerpbesluit opgenomen. In paragraaf 6.3 is al op publieksparticipatie ingegaan. 
De leden van de fractie van de ChristenUnie vragen toe te lichten in welke zin de wijziging of latere 
uitwerking van het projectbesluit dezelfde procedure volgt als die geldt voor de vaststelling van het 
projectbesluit (14.59). Op de voorbereiding van het projectbesluit, de wijziging daarvan of de 
uitwerking daarvan is op grond van het voorgestelde artikel 16.69, onder a en b, afdeling 3.4 Awb 
van toepassing. Voor de wijziging en uitwerking van het projectbesluit is het overigens niet vereist 
om de participatieprocedure te doorlopen (artikel 5.48). Aan het projectbesluit is de 
participatieprocedure immers al voorafgegaan waarbij de hoofdkeuzes voor het project al aan de 
orde zijn geweest. Het is voor een wijziging van het projectbesluit dan niet meer nodig om opnieuw 
een dergelijke participatieprocedure te volgen, omdat die wijziging niets wijzigt aan de 
hoofdkeuzes voor het project die hebben voorgelegen in de participatieprocedure. Naar aanleiding 
van de vraag van de leden van de fracties van D66 (4.122) en de ChristenUnie (14.62) over 
artikel 5.51 ten aanzien van het overleg met het bestuursorgaan waarvan de lokale regelgeving 
buiten toepassing wordt gelaten bij het projectbesluit merkt de regering het volgende op. Een 
besluit dient zorgvuldig te worden voorbereid (artikel 3:2 Awb) en dat betekent dat de belangen 
van het desbetreffende bestuursorgaan zullen moeten worden betrokken in de besluitvorming als 
de lokale regelgeving buiten toepassing wordt gelaten. Hiervoor zal doorgaans overleg met het 
bestreffende bestuursorgaan vereist zijn. Als het besluit tot buiten toepassing verklaren deel 
uitmaakt van het projectbesluit, vindt het overleg met het betrokken bestuursorgaan plaats bij de 
voorbereiding van dat besluit. Als het besluit tot buiten toepassing verklaren wordt genomen nadat 
het projectbesluit is vastgesteld, zal er het overleg plaatsvinden bij de voorbereiding van dat 
separate besluit. 
De leden van de fractie van het CDA hebben gevraagd (5.63) of de bepalingen over de 
voorbereiding van een projectbesluit ook gericht zijn tot private ontwikkelaars van ruimtelijke 
projecten. De feitelijke uitvoering van de voorbereiding kan bij privaat initiatief op onderdelen heel 
goed door private partijen of in samenwerking met het bestuursorgaan worden uitgevoerd, 
bijvoorbeeld het vroegtijdig betrekken van belanghebbenden. Het bestuursorgaan is echter 
verantwoordelijk voor de zorgvuldige naleving van deze bepalingen en voor de besluitvorming.  
De leden van de fractie van de VVD vragen zich af hoeveel sneller een rijksweg of een provinciale 
weg kan worden aangelegd door snellere procedures te creëren met minder regels (5.5). Voor de 
aanleg van een rijksweg moet de projectprocedure worden doorlopen. Voor de aanleg van een 
provinciale weg is dat niet verplicht, dat kan eventueel ook met een omgevingsvergunning. 
Doorgaans is de aanleg van een provinciale weg een grootschalig en complex project en zal worden 
gekozen voor de projectprocedure die daar speciaal op is ingericht. Deze procedure is de 
voortzetting van procedure van de Tracéwet met de ‘sneller en beter’-aanpak en die wordt ook 
verbreed naar alle complexe projecten met een publiek belang.  
Een onderdeel van de projectprocedure is de verkenning. De verkenning gaat vooraf aan het 
projectbesluit. Bij de verkenning wordt ook de omgeving betrokken door mee te denken over de 
mogelijke oplossingen. Dit moet leiden tot meer draagvlak en daarmee tot een betere en snellere 
besluitvorming. Op basis van onderzoeken van de Adviescommissie Versnelling en Verbetering 
Besluitvorming Infrastructuur mag een reductie van de doorlooptijd en verbetering van de kwaliteit 
44
van de besluitvorming worden verwacht. De Afdeling bestuursrechtspraak van de Raad van State 
moet binnen 6 maanden beslissen op tegen het projectbesluit ingestelde beroepen. Verder biedt 
het wetsvoorstel het bevoegd gezag grote flexibiliteit voor de inrichting van de verder benodigde 
besluitvorming over het project. Deze kan in het projectbesluit worden geïntegreerd of worden 
gecoördineerd, maar ook gefaseerd verlopen, aansluitend bij de fasering van het project. Hiermee 
                                                
44
 Kamerstukken 2011/12, 32670, nr. 62 
176
