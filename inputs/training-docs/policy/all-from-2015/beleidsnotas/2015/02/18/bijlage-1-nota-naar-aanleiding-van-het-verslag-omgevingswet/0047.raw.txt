weg dat het theoretisch denkbaar is dat voor de toepassing van een in een regel vastgestelde 
omgevingswaarde beleidsregels worden vastgelegd. Gelet op het feit dat een omgevingswaarde in 
meetbare of berekenbare eenheden moet worden gesteld, ligt dat echter niet direct voor de hand. 
In paragraaf 9.2 van deze nota wordt dieper ingegaan op artikel 4.19 en de mogelijkheid om te 
werken met ‘wetsinterpreterende’ beleidsregels.  
3.7 Sturen op kwaliteit met omgevingswaarden 
3.7.1 De kern van omgevingswaarden 
Bijna alle fracties stellen vragen over de omgevingswaarden. Om te voorkomen dat de 
beantwoording daarvan in deze paragraaf een wat gefragmenteerd karakter krijgt en om meer grip 
te krijgen op deze figuur in het wetsvoorstel is het van belang de kern van omgevingswaarden aan 
het begin van deze paragraaf nog eens beknopt weer te geven. 
Omgevingswaarden zijn normen die de gewenste staat of kwaliteit van de fysieke leefomgeving of 
een onderdeel daarvan als beleidsdoel vastleggen. De omgevingswaarden worden uitgedrukt in 
meetbare of berekenbare eenheden of anderszins in objectieve termen (bijvoorbeeld: de 
jaargemiddelde concentratie en gemiddelde stedelijke achtergrondconcentratie van stof a mag niet 
meer bedragen dan zoveel eenheden). Onder omgevingswaarden vallen ook normen die een 
begrenzing vastleggen van de depositie (immissie) van een bepaalde stof in de fysieke 
leefomgeving en normen die de belasting van de fysieke leefomgeving door activiteiten maximeren 
(bijvoorbeeld: alle bronnen in dit gebied mogen vanaf moment x samen niet meer dan y-kiloton 
van stof z emitteren). Omgevingswaarden kunnen worden vastgesteld door gemeenten, provincies 
en het Rijk.  
Het wetsvoorstel verbindt twee beleidsmatige rechtsgevolgen aan het vaststellen van een 
omgevingswaarde. Het eerste rechtsgevolg van het vaststellen van een omgevingswaarde is de 
plicht tot monitoring. Elke omgevingswaarde moet door middel van een systeem van monitoring 
worden bewaakt en worden beoordeeld of aan die omgevingswaarde wordt voldaan. De regeling 
van de monitoring van omgevingswaarden is in afdeling 20.1 van het wetsvoorstel opgenomen. 
Blijkt uit die monitoring dat niet aan de omgevingswaarde wordt voldaan of dreigt te worden 
voldaan, dan moet een actief beleid worden vastgesteld en opgenomen in een programma. Dat is 
het tweede rechtsgevolg. Die programmaplicht ligt in beginsel bij het college van burgemeester en 
wethouders als die (dreigende) overschrijding van de omgevingswaarde binnen het grondgebied 
van de gemeente plaats vindt. Dat programma bevat een pakket met beleids- of 
beheersmaatregelen om alsnog aan die waarde te voldoen. Voor omgevingswaarden voor 
watersystemen geldt dat de programmaplicht berust bij de waterbeheerder. Wordt de 
omgevingswaarde gesteld door de provincie dan kan de provincie ervoor kiezen om de 
programmaplicht bij zichzelf te leggen. Wordt de omgevingswaarde door het Rijk gesteld dan kan 
het Rijk ervoor kiezen de programmaplicht bij gedeputeerde staten of bij zichzelf te leggen. Dit is 
vastgelegd in artikel 3.9, tweede lid van het wetsvoorstel. Een vastgestelde omgevingswaarde 
heeft in principe geen directe doorwerking naar besluiten, zoals projectbesluiten of 
omgevingsvergunningen. Met andere woorden: die besluiten hoeven niet aan de 
omgevingswaarden te worden getoetst. Als een omgevingswaarde, vastgesteld door het Rijk of 
provincie, ook moet doorwerken naar concrete besluiten, dan zal die doorwerking gestalte moeten 
krijgen door middel van instructieregels of beoordelingsregels voor omgevingsvergunningen. 
Daarbij kan dan worden bepaald op welke manier de omgevingswaarde moet worden betrokken bij 
daarbij aangewezen besluiten.  
3.7.2 Verplichte en onverplichte omgevingswaarden op rijksniveau 
Beperkt aantal verplichte omgevingswaarden 
De leden van de SP-fractie beschrijven Nederland als een klein, dichtbevolkt land dat is gelegen in 
een delta met zijn eigen problematiek. Zij vragen in dat licht verduidelijking waarom de
