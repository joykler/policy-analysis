Bestuurlijke afwegingsruimte en flexibiliteit  
De begrippen ‘flexibiliteit’ en ‘bestuurlijke afwegingsruimte’ hangen nauw met elkaar samen. In 
paragraaf 5.3 van de memorie van toelichting staat vermeld: “Met «flexibiliteit» wordt in dit 
verband gedoeld op de afwegingsruimte die een actor binnen het wettelijk kader heeft om zelf 
keuzen over een activiteit te maken, waaronder de mogelijkheden voor maatwerk. Die actor kan de 
overheid als beleidsmaker, regelgever, bevoegd gezag of uitvoerder zijn maar ook de 
initiatiefnemer die een activiteit wil gaan uitvoeren.” Met ‘bestuurlijke afwegingsruimte’ wordt 
gedoeld op de afwegingsruimte die regels bieden aan bestuursorganen bij het uitoefenen van hun 
taken of bevoegdheden. 
Flexibiliteit en afwegingsruimte zijn dus onlosmakelijk met elkaar verbonden: de flexibiliteit in de 
regelgeving is de afwegingsruimte voor degene tot wie de regel gericht is. Maar dat verband maakt 
ook duidelijk dat het begrippenpaar niet als synoniem kan worden gehanteerd.  
In deze nota wordt het begrip ‘bestuurlijke afwegingsruimte’ alleen gebruikt voor de mogelijkheden 
die de regelgeving aan bestuursorganen zal gaan bieden om bij het nemen van besluiten binnen 
een zekere bandbreedte een balans te vinden tussen de uiteenlopende af te wegen belangen. 
‘Bestuurlijke afwegingsruimte’ betreft zowel ruimte voor de vertegenwoordige bestuursorganen, die 
algemeen verbinden voorschriften vaststellen, als ruimte voor de uitvoerende bestuursorganen die 
beschikkingen nemen. Begrippen als ‘afwegingsruimte’ en ‘afwegen’ zal de regering voor de 
helderheid niet gebruiken om de mogelijkheden voor initiatiefnemers aan te duiden om binnen de 
kaders van de wet of de algemene regels voor activiteiten keuzes te maken. De mogelijkheden 
voor bestuursorganen om voor activiteiten maatwerkregels of maatwerkvoorschriften te stellen om 
de algemene rijksregels daarop optimaal toe te snijden, zal de regering in deze nota aanduiden 
met het begrip ‘flexibiliteit’. De regering verwacht met deze benadering mogelijke verwarring te 
voorkomen.  
4.2 Flexibiliteit bij regels voor bestuursorganen 
4.2.1 Meer ruimte in de instructieregels 
Zoals in paragraaf 3.8 van deze nota al is toegelicht kan een onderscheid worden gemaakt tussen 
instructieregels die de taakuitoefening van bestuursorganen betreffen en instructieregels 
(waaronder beoordelingsregels voor vergunningen) die inhoudelijke eisen, voorwaarden of 
beperkingen stellen aan bevoegdheidsuitoefening in de vorm van het nemen besluiten door 
bestuursorganen. Die laatste groep regels wordt ook wel aangeduid als ‘beslisregels’ omdat deze 
beslissingen van bestuursorganen reguleren. Zoals in paragraaf 3.8 is beschreven zijn er 
momenteel veel ‘beslisregels’. De meest omvangrijke pakketten zijn de beslisregels voor het 
huidige bestemmingsplan, die gericht zijn tot de gemeenteraad, en de beslisregels voor de 
omgevingsvergunning voor een milieubelastende activiteit, die gericht zijn tot het bevoegd gezag 
voor die vergunning, meestal het college van burgemeester en wethouders. Deze zijn nu verspreid 
over verschillende wetten en amvb’s. Eén van de grote winstpunten van de stelselherziening is dat 
al deze regels worden samengebracht in het beoogde Besluit kwaliteit leefomgeving en binnen dat 
besluit worden gesystematiseerd en waar mogelijk geharmoniseerd.  
Een deel van die beslisregels heeft betrekking op het zogenaamde ‘grijze milieu’. Veelal worden die 
gekenmerkt door bepaalde maatstaven waaraan een besluit moet voldoen, bijvoorbeeld normen 
voor geluid. De leden van de PvdA-fractie willen weten of na de inwerkingtreding van de 
Omgevingswet feitelijk alleen van luchtkwaliteitsnormen, geluidsnormen en van 
bodemkwaliteitsnormen kan worden afgeweken (3.5). De flexibiliteitsbepalingen hebben ook 
betrekking op andere onderwerpen. Het pakket aan beslisregels dat de huidige wet- en regelgeving 
bevat omvat immers veel meer, zoals natuur, water, ruimte en cultureel erfgoed. Voor elk van die 
terreinen gaat de regering per regel bezien of passender mogelijkheden kunnen worden gecreëerd 
voor besluitvorming op maat. Daarbij wordt ook bezien bij welke beslisregels dat niet mogelijk is, 
eenvoudigweg omdat die regel een bepaalde absolute grens bevat. Hierbij zou kunnen worden 
87
