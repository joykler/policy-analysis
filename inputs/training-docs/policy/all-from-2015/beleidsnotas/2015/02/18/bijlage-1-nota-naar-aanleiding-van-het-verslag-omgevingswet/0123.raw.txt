grotendeels via de Awb. In hoofdstuk 6 van de memorie van toelichting is uitgebreid ingegaan op 
het thema rechtsbescherming en op de verhouding tussen de Omgevingswet en de Awb.  
De regering vindt dat er geen aanleiding is om het wetsvoorstel voor te leggen aan het Compliance 
Committee of the Aarhus Convention. De regering hecht veel waarde aan een correcte uitvoering 
van het verdrag van Aarhus en ziet er ook bij het opstellen van de uitvoeringsregelgeving op toe 
dat voldaan wordt aan de internationale vereisten.  
6.4 Minder en beter inzichtelijke algemene regels 
6.4.1 Vermindering en vereenvoudiging van algemene regels 
Leden van verschillende fracties stellen vragen over algemene regels. Zo hebben de leden van de 
SGP-fractie gevraagd in hoeverre de regering aanstuurt op vereenvoudiging en vermindering van 
algemene regels (2.22). Vermindering en vereenvoudiging van algemene regels speelt een 
belangrijke rol binnen het traject naar vergroten van de inzichtelijkheid, de voorspelbaarheid en 
het gebruikersgemak van het omgevingsrecht. Daarbij kan onderscheid worden gemaakt tussen 
verminderen van het aantal regelingen die gelden en het vereenvoudigen daarvan, en het 
vereenvoudigen en verminderen van het aantal regels daarbinnen. Het verminderen van het aantal 
regelingen wordt bereikt door op alle niveaus de algemene regels zo veel mogelijk te bundelen, in 
– uiteindelijk – één omgevingsplan, één omgevingsverordening, één waterschapsverordening en 
een beperkt aantal algemene maatregelen van bestuur en ministeriële regelingen op rijksniveau. 
Het verminderen van het aantal regelingen en het aanbieden van een beperkt en op elkaar 
afgestemd aantal instrumenten, waarop in paragraaf 4.3 is ingegaan, leidt ook tot vereenvoudiging 
in de opzet van algemene regels. Alleen al het, als gevolg van het bijeenbrengen, vervallen van 
onderlinge afbakeningsbepalingen tussen bijvoorbeeld de vele algemene rijksregels over 
activiteiten, leidt tot vereenvoudiging en vergroting van de inzichtelijkheid.  
Het bijeenbrengen van de regelingen leidt ook tot het verminderen van het aantal regels. Dankzij 
integratie en harmonisatie worden dubbelingen zichtbaar, die vervolgens kunnen worden 
geschrapt. Vooral daar waar nu een groot aantal regelingen geldt – bij bestemmingsplannen en 
algemene rijksregels – zal dat een grote daling van het totaal aantal artikelen binnen de regelingen 
betekenen. Het uniformeren en beperken van het aantal instrumenten binnen algemene regels leidt 
tot verdere vereenvoudiging daarvan. Ten slotte wordt bij het traject van integratie uiteraard ook 
gekeken naar de regels die worden geïntegreerd, wat waar mogelijk tot verminderen en 
vereenvoudigen van die regels zal leiden.  
De leden van de VVD-fractie zien graag toegelicht, waarom volgens de regering verminderen van 
regels ook leidt tot een betere voorspelbaarheid (5.3). Ze vragen zich af (5.4), of dit bijvoorbeeld 
veroorzaakt wordt door snellere procedures of vooral door het schrappen van tegenstrijdige regels, 
en vragen de regering om voorbeelden en toelichting, hoeveel sneller er gewerkt kan worden. 
Dat hiervoor beschreven ontwikkelingen – het beperken van het aantal regelingen en het 
daarbinnen verminderen en vereenvoudigen van de regels –naar oordeel van de regering ook 
leiden tot een betere voorspelbaarheid heeft meerdere redenen. Allereerst heeft het veel beperkter 
aantal regelingen waarin regels kunnen staan samen met de digitale beschikbaarheid daarvan een 
positief effect op de voorspelbaarheid, omdat daarmee de onzekerheid over of, en zo ja, welke 
regels er gelden vergaand wordt beperkt. Uiteraard heeft het schrappen van eventuele 
tegenstrijdige regels, waar de leden van de VVD-fractie naar verwijzen, een positief effect. Evident 
tegenstrijdige regels zijn echter in de afgelopen jaren al grotendeels gesaneerd, zodat dit effect 
beperkt zal zijn. Meer verwacht de regering van het aanpakken van ‘schurende’ regels, die niet 
evident tegenstrijdig zijn, maar de initiatiefnemer onnodig handelingsperspectief ontnemen, en van 
het aanpakken van doorverwijzingen, waarbij de initiatiefnemer nu soms nog meerdere 
documenten moet raadplegen, voordat duidelijk is welke regel er geldt. De snellere procedures, 
waar de leden van de VVD-fractie naar verwijzen, hebben belangrijke voordelen voor 
initiatiefnemers, zoals het sneller kunnen starten van een activiteit, maar zullen meestal niet tot 
meer voorspelbaarheid leiden.  
123 
 
