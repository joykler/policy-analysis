3.9.2 Water en watertoets 
Watertoets blijft geborgd 
De leden van meerdere fracties hebben in uiteenlopende onderdelen van het verslag vragen 
gesteld over de watertoets. Die vragen zijn deels hetzelfde, deels vullen zij elkaar aan. In dit 
onderdeel van de nota beantwoordt de regering die vragen in hun onderlinge samenhang. Daarbij 
gaat de regering in op de vraag of de watertoets wettelijk zal worden geregeld, de betekenis en de 
inhoud van de te regelen watertoets en de reikwijdte daarvan (de materiÃ«le kant) en de plaats 
waar de watertoets het best kan worden geregeld (de formele kant). 
De leden van de PvdD-fractie gaan in hun bijdrage ervan uit dat de watertoets wordt geschrapt 
(2.29b). Van die veronderstelling gaan ook de leden van de D66-fractie uit (4.120). De regering 
kan deze leden gerust stellen: ook onder het regime van de Omgevingswet zal de watertoets zijn 
geborgd. In de memorie van toelichting heeft de regering al opgenomen dat de watertoets met zijn 
kenmerkende elementen, zo zal worden geregeld dat het doelbereik van de watertoets 
onverminderd wordt gewaarborgd. Ook in de Deltabeslissing Ruimtelijke Adaptatie, waarnaar de 
leden van de SGP-fractie (12.2) terecht verwijzen, is opgenomen dat de watertoets zijn wettelijke 
verankering behoudt en de toepassing vroeg in het ruimtelijk proces plaatsvindt (Deltaprogramma 
2015). Het voornemen van de regering is om de watertoets in gemoderniseerde vorm op te nemen 
in het beoogde Besluit kwaliteit leefomgeving, bij plan(wijzigings)-besluiten waar het waterbelang 
relevant is en nog niet afgedekt is. 
Met de leden van de PvdA-fractie vindt de regering de watertoets van belang om te voorkomen dat 
initiatiefnemers niet, of te laat, denken aan waterveiligheid en dan in een laat stadium met 
teleurstellingen te maken krijgen (3.16). Het doel van de watertoets is inderdaad, zoals de leden 
van de D66-fractie (4.120) en de ChristenUnie-fractie (6.7) opmerken, erop gericht dat de 
waterbeheerder bij omgevingsplannen en projecten al vroeg in het planproces betrokken wordt en 
mee kan denken over de inbedding van water in ruimtelijke plannen (4.120).  
Blijft de watertoets hetzelfde? 
De leden van de ChristenUnie-fractie (6.6) vragen of de wijze waarop de watertoets zal worden 
geregeld inhoudelijk dezelfde zal zijn als in opgenomen in artikel 3.1.6 van het Besluit ruimtelijke 
ordening. De leden van de ChristenUnie-fractie (6.8) wijzen er verder op dat de huidige regeling 
van de watertoets in het Besluit ruimtelijke ordening twee gekoppelde elementen kent: de 
overlegverplichting en de motiveringsverplichting. Ook de leden van de SP-fractie wijzen daarop. 
Zij willen die koppeling in stand houden (4.73).  
De watertoets is een instrument dat ervoor zorgt dat water genoeg aandacht krijgt in ruimtelijke 
plannen. Beleidsmatig is de toets en het bijbehorende proces verankerd in het Bestuursakkoord 
Water, de Bestuurlijke Notitie Watertoets (2001) en Handreiking watertoets. Dit beleidsmatige deel 
verandert niet door de Omgevingswet. De juridische component van de watertoets bestaat uit een 
overlegverplichting voor gemeenten met de waterbeheerder en de eis om in het bestemmingsplan 
te motiveren hoe met de gevolgen van het plan voor de waterhuishouding is omgegaan (Besluit 
ruimtelijke ordening). 
De regering is voornemens de watertoets zodanig te moderniseren dat de juridische bescherming 
van de waterbelangen sterker wordt geformuleerd. In plaats van de huidige motiveringsplicht 
achteraf, wordt water een belang waarmee rekening moet worden gehouden bij de vaststelling van 
een besluit. De uitkomsten van de belangenafweging moeten worden verantwoord in de toelichting 
bij het omgevingsplan. Dit volgt uit de motiveringsplicht van artikel 3:41 van de Algemene wet 
bestuursrecht. De vorm die bevoegd gezag en waterbeheerder kiezen voor hun interactie is vrij: er 
wordt niet voorgeschreven of het bijvoorbeeld overleg is, een schriftelijk advies, een werkatelier. 
Op deze manier kan voor een vorm worden gekozen die past bij het type vraagstuk en het proces. 
Concreet betekent dit dat in het voorgenomen Besluit kwaliteit leefomgeving een instructieregel 
wordt opgenomen dat bij de vaststelling of wijziging van een omgevingsplan, voor zover er sprake
