3.9.5 Externe veiligheid en veiligheidstoets 
Een adviserende rol voor de veiligheidregio’s 
De leden van de fracties van D66, de ChristenUnie en de SP benadrukken het belang van de 
veiligheid onder de Omgevingswet en wijzen op de rol van de veiligheidsregio’s. De leden van de 
D66-fractie vragen de regering in te gaan op de risico's voor veiligheid en gezondheid wanneer dit 
niet geborgd is nu de adviestaak van de veiligheidsregio's niet in het wetsvoorstel verankerd is 
(4.141). De leden van de ChristenUnie-fractie vragen waarom er geen adviestitel is opgenomen 
voor hulpverleningsdiensten via de veiligheidsregio. Hiermee zouden risico’s voor de burgers voor 
wat betreft veiligheid, gezondheid, milieu en economische schade kunnen worden voorkomen en 
het zou het bevoegd gezag beter in staat te stellen veiligheid mee te nemen in de afwegingen 
(5.183). De leden van de SP-fractie leggen dezelfde vraag voor en willen weten of dit voldoende is 
geregeld op basis van andere wetgeving (bijvoorbeeld via de Wet op de veiligheidsregio’s). Ook zij 
vinden dat het beter is dat gemeenten hun besluiten nemen op basis van een advies van 
deskundigen (10.3).  
In artikel 1.3 van het wetsvoorstel is vastgelegd dat het bereiken en instandhouden van een veilige 
fysieke leefomgeving een maatschappelijk doel van de Omgevingswet is. Het is vanzelfsprekend 
dat de regering dit doel op een toereikende wijze via de AMvB’s zal borgen. De veiligheidsregio’s 
hebben in de huidige wetgeving een adviesrecht bij het verlenen van omgevingsvergunningen voor 
inrichtingen die zijn omschreven in het Besluit externe veiligheid inrichtingen. Het gaat hier om 
Seveso-inrichtingen, spoorwegemplacementen waar gevaarlijke stoffen aanwezig zijn, aangewezen 
inrichtingen met verhoogd risico, LPG-tankstations, inrichtingen waar brandbare gevaarlijke 
afvalstoffen/stoffen in grote hoeveelheden worden opgeslagen, en inrichtingen met grote koel-
vriesinstallaties. Dat adviesrecht geldt op dit moment ook bij omgevingsvergunningen voor 
initiatieven die binnen het invloedsgebied liggen van de hiervoor genoemde inrichtingen of van een 
weg, spoorweg of binnenwater waarover gevaarlijke stoffen worden vervoerd, als bedoeld in het 
Besluit externe veiligheid transportroutes. De regering is van plan de adviesrechten voor 
vergunningen zoals die in de huidige wetgeving staan over te nemen in het Omgevingsbesluit. 
Bezien wordt nog of deze een beperkte uitbreiding verdienen met het oog op nieuwere technieken 
en activiteiten, zoals het oprichten van LNG-terminals. 
Ook voor besluiten tot vaststelling of wijziging van bestemmingsplannen waar het gaat om de 
eerdergenoemde inrichtingen die zijn omschreven in het Besluit externe veiligheid inrichtingen, en 
waar het gaat om de aanleg van een buisleiding of om de toelating van een (beperkt) kwetsbaar 
object in de zin van het Besluit externe veiligheid buisleidingen en bestemmingsplannen die binnen 
het invloedsgebied liggen van een weg, spoorweg of binnenwater waarover gevaarlijke stoffen 
worden vervoerd hebben de veiligheidsregio’s momenteel een adviesrecht. Het voornemen van de 
regering is om in overleg met de veiligheidsregio’s een instructieregel in het voorgenomen Besluit 
kwaliteit leefomgeving op te nemen om te verzekeren dat het veiligheidsbelang adequaat wordt 
meegenomen bij het vaststellen en wijzigen van omgevingsplannen.  
De regering beziet daarnaast nog op welke wijze het veiligheidsbelang kan worden betrokken bij 
besluitvorming over situaties waarin op dit moment volgens de huidige regelgeving geen formele 
betrokkenheid is geregeld. Daarbij valt te denken aan radiologische laboratoria, laboratoria met 
hoge biologische risico’s (Biological Safety Levels 3 en 4), evenementlocaties waar veel mensen 
bijeenkomen en gebouwen met grote aantallen verminderd zelfredzamen (ziekenhuizen, scholen, 
kinderdagverblijven). Het veiligheidsbelang is het beste gediend als dit vroegtijdig wordt betrokken 
in het proces van besluitvorming. Dit kan worden geborgd door gemeenten de inhoudelijke 
opdracht (een instructieregel) mee te geven om veiligheid mee te wegen in het omgevingsplan. 
Gedacht wordt aan een inhoudelijke instructieregel voor het groepsrisico, zodat risicobeperkende 
maatregelen, zelfredzaamheid, rampenplannen en vluchtroutes worden betrokken bij de 
overweging van het groepsrisico.  
72
