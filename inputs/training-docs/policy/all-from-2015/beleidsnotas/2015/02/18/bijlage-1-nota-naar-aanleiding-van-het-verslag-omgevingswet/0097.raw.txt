gelijkwaardige maatregelen eenvoudig omkeerbaar is, zodat indien nodig snel en zonder hoge 
kosten op de voorgeschreven maatregel kan worden overgeschakeld.  
De leden van de fractie van de ChristenUnie vragen of de belangen die de voorgeschreven 
maatregel niet beoogt te beschermen, die volgens de toelichting niet behoeven te worden 
meegewogen, wel mogen worden meegewogen (14.39). Dit wordt met het desbetreffende artikel 
niet beoogd, zoals ook volgt uit de verwijzing in het artikel naar “hetzelfde resultaat als met de 
voorgeschreven maatregel is beoogd”. Het zou voor de initiatiefnemer, die de gelijkwaardigheid 
aan moet tonen, veel onzekerheid met zich meebrengen over de vraag welke aspecten, die de 
maatregel niet beoogt te beschermen, wel of niet en op welke wijze, moeten worden meegenomen. 
Door de ruimte voor het bevoegd gezag om naar eigen inzicht andere aspecten wel of niet mee te 
nemen zou de uitkomst van de beoordeling door het bevoegd gezag ook onvoorspelbaar worden. 
Overige aspecten worden daarom niet meegenomen, maar er moet uiteraard wel aan de geldende 
regels voor die aspecten worden voldaan. Tot die regels behoort bij algemene rijksregels overigens 
ook de hiervoor besproken specifieke zorgplicht, die daarmee waarborgt dat ook voor eventuele 
aspecten die niet in concrete regels zijn vertaald, een adequate bescherming van de fysieke 
leefomgeving geborgd is.  
4.3.4 Gebiedsgericht en individueel maatwerk via maatwerkvoorschriften en 
maatwerkregels 
Rol van maatwerk binnen algemene rijksregels 
In de visie op een evenwicht tussen flexibiliteit en rechtszekerheid spelen maatwerkvoorschriften 
en maatwerkregels een belangrijke rol. Ze bieden de mogelijkheid om voordelen van het stellen 
van algemene regels waar het kan te combineren met een individuele of gebiedsgerichte 
benadering waar dat nodig is. Die individuele of gebiedsgerichte benadering kan gewenst zijn om 
een algemene rijksregel nader in te vullen, aan te vullen of om daarvan af te wijken. 
Maatwerkvoorschriften en maatwerkregels zijn daarbij vooral een nuttig instrument in die gevallen, 
waarin onderkend wordt dat een deel van de activiteiten binnen een categorie van activiteiten een 
individuele benadering vraagt, maar op voorhand niet in objectieve criteria uitgedrukt kan worden, 
welk deel dat is. Mocht dat namelijk wel kunnen, dan kan voor die gevallen een vergunningplicht 
worden ingezet, of een beter aansluitende algemene regel worden gesteld.  
Dit kan met een voorbeeld worden geïllustreerd: 
Bij vele activiteiten wordt afvalwater in een oppervlaktewaterlichaam geloosd. Mede ter implementatie van EU-
regels bieden de artikelen 4.3 en 5.1 de grondslag voor algemene rijksregels en de omgevingsvergunningplicht 
voor deze lozingsactiviteiten in een oppervlaktewaterlichaam. In de artikelen 4.23 en 5.23 is het oogmerk en de 
strekking van de rijksregels over deze lozingsactiviteiten vastgelegd, waarbij ondermeer bepaald is dat beste 
beschikbare technieken moeten worden toegepast en significante verontreiniging moet worden voorkomen. Bij 
de keuze tussen de instrumenten algemene rijksregels en vergunningplicht wordt vervolgens bezien hoe de 
bescherming van het oppervlaktewater kan worden gewaarborgd met zo laag mogelijke lasten voor burgers, 
bedrijven en overheden. Een vergunningplicht voor alle lozingen is onwerkbaar, gelet op het aantal en het 
karakter van de lozingen en de daarmee samenhangende administratieve en bestuurlijke lasten. Voorafgaand 
aan het introduceren van algemene regels voor lozingen werd dan ook in de praktijk op ruime schaal gedoogd, 
wat zowel uit oogpunt van rechtszekerheid als waterkwaliteit ongewenst was. Eind vorige eeuw zijn daarom 
algemene rijksregels geïntroduceerd. Bij de uitwerking daarvan speelde de vraag hoe om te gaan met de 
verschillen in de omvang en kwetsbaarheid van de oppervlaktewateren in relatie tot de omvang van de 
lozingen. Wanneer de algemene regels op de kwetsbare en kleine wateren zouden worden afgestemd (het 
worst case scenario), zouden deze in veel gevallen onnodig streng zijn. Bij afstemming op de gemiddelde 
situatie bestaat echter het risico, dat een deel van de wateren onvoldoende beschermd zal worden, wat naast 
de negatieve gevolgen voor het watersysteem ook strijd met EU-regels zou kunnen opleveren. Getracht is om 
eenduidige criteria te ontwikkelen, waardoor een onderverdeling van grotere en kleinere of kwetsbare en 
minder kwetsbare wateren in de algemene rijksregels zou kunnen worden opgenomen, waarop de algemene 
regels zouden worden afgestemd. Dit bleek niet goed mogelijk. De noodzaak van maatwerk in regels is niet 
alleen afhankelijk van de kenmerken van het watersysteem, maar ook van de omvang van de lozing, wat tot 
ingewikkelde differentiatie in algemene rijksregels zou leiden, terwijl mede aan de hand van de verleende 
vergunningen de verwachting bestond, dat het stellen van aanvullende regels slechts in een beperkt aantal 
gevallen daadwerkelijk nodig is. Oplossing voor dit dilemma is gezocht in de maatwerkvoorschriften, die als het 
belang van de bescherming van het oppervlaktewater daartoe noodzaakt, strengere regels mogelijk maken, en 
97
