extra procedures. De regering onderschrijft dat beginselen richting geven aan beleidsvorming, 
zoals de opstelling van een omgevingsvisie, en aan uitvoeringsregelgeving, maar acht codificeren 
daarvoor niet nodig.  
Waterveiligheidsnormen 
De leden van de fractie van de SP zien graag dat de watertoets en de afspraken uit het 
Bestuursakkoord Water van 2011 wettelijk worden verankerd (4.74). Voor de verankering van de 
watertoets, die momenteel in het Besluit ruimtelijke ordening is opgenomen, wordt verwezen naar 
paragraaf 3.9.2 van deze nota. Daarin wordt beschreven hoe deze een plek krijgt in het nieuwe 
wettelijke systeem. Het Bestuursakkoord Water gaat over diverse onderwerpen. De afspraken uit 
dat akkoord hebben op verschillende wijze een vertaling gekregen. Naast de watertoets kan 
gedacht worden aan afspraken over het afschaffen van de provinciale goedkeuring op 
waterbeheerprogramma’s en de afspraken over het toezicht op primaire waterkeringen, dat per  
1 januari 2014 is overgegaan van gedeputeerde staten naar de Minister van Infrastructuur en 
Milieu. Hoewel niet alle onderdelen van een bestuurlijk afsprakenkader zich lenen voor verankering 
in algemeen verbindende voorschriften bouwt het wetsvoorstel daarop voort. In de memorie van 
toelichting is beschreven dat het Bestuursakkoord Water ook bij de voorbereiding van de 
watergerelateerde onderwerpen in het wetsvoorstel leidend is geweest. Dat uitgangspunt is ook 
opgenomen in het afsprakenkader van het Ministerie van Infrastructuur en Milieu en de Unie van 
Waterschappen (juni 2013) en zal ook bij de uitwerking van de uitvoeringsregelgeving worden 
gehanteerd.  
De leden van de fracties van de SP en het CDA (5.53) zijn van mening dat de 
waterveiligheidsnormen op wetsniveau vastgelegd moeten worden (4.74). De leden van de fractie 
van de SGP vragen of de regering de mening deelt dat de democratische legitimiteit van deze 
normen en direct parlementair instemmingsrecht bij de normen voor waterveiligheid van groot 
belang zijn (4.146). Zij vragen of de regering bereid is om deze normen in het voorliggende 
wetsvoorstel of de Invoeringswet Omgevingswet op te nemen. De leden van de fractie van de 
ChristenUnie vragen om een basiswaterveiligheidsnorm in de wet, de uitwerking per dijkvak zou 
volgens die leden bij AMvB kunnen (5.117).  
In antwoord op de vragen van deze fracties kan worden gesteld dat het belang van de normen van 
waterveiligheid en de democratische legitimiteit niet ter discussie staan. Dat is ook de reden dat 
het wetsvoorstel voorschrijft dat er omgevingswaarden voor waterveiligheid moeten worden 
vastgesteld (artikel 2.15, eerste lid). De regering heeft hiervan ook blijk gegeven met de 
voorstellen in het kader van het Deltaprogramma. Naast belangrijke voorstellen rondom de 
financiering leidt dit ook tot een aangepaste normering voor de bescherming tegen 
overstromingsrisico’s. Hierover vindt in het kader van de Deltabeslissingen met uw Kamer 
regelmatig overleg plaats. Het leidt bovendien tot aangepaste normstelling door een voorstel tot 
wijziging van de Waterwet dat dit jaar zal worden ingediend. Het is de bedoeling dat de nieuwe 
normstelling nog voor 2018 in werking zal treden. De gewijzigde normen zullen vervolgens ook in 
het nieuwe stelsel van de Omgevingswet worden verankerd. Zoals eerder is vermeld is uw Kamer 
bij de totstandkoming van de AMvB’s via een voorhangprocedure betrokken en vormt de 
Invoeringswet Omgevingswet het moment dat u als medewetgever uw eindoordeel kunt geven 
over welke onderdelen op welk niveau geregeld zullen worden.  
Bevoegdheidsverdeling 
De leden van de fractie van de ChristenUnie vragen waarom de bevoegdheidsverdeling en de 
bepalingen over advies of advies met instemming niet op wetsniveau worden geregeld (5.139). 
Naar aanleiding van het advies van de Raad van State is op wetsniveau meer inzicht geboden in de 
regeling van het bevoegd gezag voor vergunningverlening, algemene regels en handhaving. Het 
wetsvoorstel bevat nu de hoofdregeling. Uitwerking geschiedt vooral wegens de omvang van het 
aantal bepalingen bij AMvB. Deze wijze van regulering sluit aan bij bijvoorbeeld de bestaande 
bevoegdheidsregeling in het Besluit omgevingsrecht op grond van de Wabo. De hoofdlijnen van de
