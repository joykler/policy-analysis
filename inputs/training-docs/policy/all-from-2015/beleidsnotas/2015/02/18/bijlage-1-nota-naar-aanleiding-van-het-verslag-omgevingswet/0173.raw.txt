Conversie aanvraag 
Een aanvraag om een omgevingsvergunning voor een bouwactiviteit wordt op grond van artikel 
5.16 ook aangemerkt als een aanvraag om een omgevingsvergunning voor een afwijkactiviteit, 
voor zover die bouwactiviteit in strijd is met de in een omgevingsplan opgenomen regels over 
bouwactiviteiten en het gebruik van bouwwerken. Deze zogenoemde conversie van de aanvraag 
voor de bouwactiviteit vindt ook onder de Wabo al plaats als een bouwplan in strijd is met de 
regels over het bouwen en het gebruik van bouwwerken die in een bestemmingsplan zijn 
opgenomen. De leden van de fractie van de ChristenUnie vragen waarom deze bepaling over de 
conversie van de aanvraag geen ruimere werking heeft (5.137). De reden daarvoor is dat de 
conversie alleen ziet op de voor de bouwactiviteit geldende regels uit het omgevingsplan. Andere 
regels dan de regels voor bouwactiviteiten en het gebruik van bouwwerken, maken geen deel uit 
van het beoordelingskader voor de bouwactiviteit en deze regels kunnen er dus ook niet toe leiden 
dat de vergunning voor de bouwactiviteit zou moeten worden geweigerd. Als er naast regels over 
bouwactiviteiten en het gebruik van bouwwerken ook van andere regels uit het omgevingsplan een 
afwijking nodig is, dient hier eveneens een vergunning voor te worden gevraagd. Zo ziet de 
conversie bijvoorbeeld niet op een situatie waarin er naast het bouwplan ook een 
omgevingsvergunning nodig is voor het maken van een inrit of het kappen van een boom. Er zal 
voor die activiteiten expliciet en aanvullend op de bouwactiviteit een omgevingsvergunning moeten 
worden aangevraagd. Dat geldt ook voor het geval waarin de desbetreffende regels aan de 
realisering van het bouwplan in de weg staan. Daarvan zou bijvoorbeeld sprake kunnen zijn als een 
boom gekapt moet worden die zich bevindt op de plaats waar het bouwwerk zal worden 
gerealiseerd. Het is aan de initiatiefnemer om er zorg voor te dragen dat hij zowel voor het bouwen 
als het kappen van de boom vergunning heeft. Vanzelfsprekend kan hij voor deze activiteiten één 
aanvraag indienen. Zoals al aangegeven kunnen de desbetreffende activiteiten echter ook los van 
elkaar en gespreid in de tijd worden aangevraagd.  
8.7.5 Bevoegdheid intrekken omgevingsvergunning 
De leden van de ChristenUnie-fractie hebben een aantal vragen gesteld over de regeling in artikel 
5.38 die aan het bevoegd gezag de bevoegdheid toekent om een omgevingsvergunning in te 
trekken, als gedurende één jaar of een in de vergunning bepaalde langere termijn geen activiteiten 
zijn verricht met gebruikmaking van de vergunning (14.55). Gevraagd is voor welke vergunningen 
deze termijn een verkorting is, hoe vaak onder de huidige wet gebruik wordt gemaakt van het 
instrument en wat de verwachting is over de toepassing daarvan onder de Omgevingswet.  
Van de wetten die (geheel of gedeeltelijk) integreren in de Omgevingswet, kennen de Wabo en de 
Waterwet beide de (algemene) regeling dat de bevoegdheid tot intrekking van de vergunning 
ontstaat, als van de vergunning drie jaar geen gebruik is gemaakt. De Wabo bevat verder de 
specifieke regeling dat bij het niet gebruiken van een vergunning voor een bouwactiviteit de 
bevoegdheid tot intrekking ontstaat na 26 weken, en van een vergunning voor een tweetal 
specifieke afwijkactiviteiten na verloop van een in de vergunning bepaalde termijn. Verwezen wordt 
naar de artikelen 2.33, tweede lid, onder a, van de Wabo en 6.22, tweede lid, van de Waterwet. 
Ook artikel 23 van het Besluit spoorweginfrastructuur bevat voor de vergunning voor een 
beperkingengebiedactiviteit met betrekking tot een hoofdspoorweg de regeling dat die kan worden 
ingetrokken als na verloop van een in de vergunning bepaalde termijn daarvan geen gebruik is 
gemaakt. De overige hier van belang zijnde wetten (de Monumentenwet 1988, de 
Ontgrondingenwet, de Wet beheer rijkswaterstaatswerken, de Wet luchtvaart, de Wet lokaal spoor 
en de Mijnbouwwet) bevatten geen afzonderlijke regeling voor het intrekken van een vergunning 
wegens het niet gebruiken daarvan.  
Uit dit overzicht blijkt dat de in artikel 5.38 genoemde termijn van één jaar een verkorting is voor 
de vergunningplichten die afkomstig zijn uit de Wabo, behalve voor de bouwactiviteit en sommige 
afwijkactiviteiten, en uit de Waterwet. Niet kan worden gekwantificeerd hoe vaak onder de huidige 
wet een vergunning ingetrokken wordt wegens het niet gebruiken daarvan; dergelijke gegevens 
worden niet centraal bijgehouden. Op basis van de jurisprudentie kan echter worden geconcludeerd 
dat intrekking op deze grond regelmatig voorkomt. De regeling is zonder meer voor de praktijk van 
173
