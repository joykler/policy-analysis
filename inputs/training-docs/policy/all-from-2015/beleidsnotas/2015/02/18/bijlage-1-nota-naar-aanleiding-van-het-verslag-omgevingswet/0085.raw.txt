Voor de beantwoording van deze tweeledige vraag is relevant dat het begrip gebruiksruimte in het 
kader van de Omgevingswet is gedefinieerd als ‘de binnen een bepaald gebied aanwezige juridische 
ruimte voor activiteiten in de fysieke leefomgeving’. Dat is een dus een breed begrip. Daarbinnen 
zijn weer meerdere ‘gebruiksruimten’ te onderscheiden. De meest relevante zijn de fysieke 
gebruiksruimte (het verschil tussen het bestaande gebruik van een bepaalde locatie en de 
maximale mogelijkheden tot invulling daarvan op basis van wettelijke normen, vastgelegd in het 
omgevingsplan of instructieregels die daarop betrekking hebben) en de milieugebruiksruimte (het 
verschil tussen de bestaande of vergunde milieubelasting op een bepaalde locatie en de maximale 
milieubelasting aldaar op basis van wettelijke normen, vastgelegd in bijvoorbeeld 
omgevingswaarden, instructieregels of , op lokaal niveau, het omgevingsplan [= het wettelijk 
beschermingsniveau]). De gebruiksruimte is daarom alleen op lokaal niveau vast te stellen. Dat zal 
voor de fysieke gebruiksruimte doorgaans redelijk gemakkelijk zijn vast te stellen: het is een 
vergelijking van het feitelijk bestaande gebruik met het toegestane gebruik. Zou de gemeente 
overwegen die gebruiksruimte te vergroten, dan zal zij moeten bezien tot hoever zij kan gaan gelet 
op de bestaande wettelijke regels, waaronder de instructieregels van provincie en Rijk. Het bepalen 
van de milieugebruiksruimte vergt doorgaans meer: het goed vaststellen van de bestaande 
milieubelasting en de toegestane maar nog niet ‘gebruikte’ milieubelastingmogelijkheden 
(bijvoorbeeld de nog niet ‘gebruikte’ vergunde milieubelasting in omgevingsvergunningen voor 
milieubelastende activiteiten) kan alleen door een combinatie van goede meet-, berekenings- of 
monitoringgegevens en administratieve gegevens enerzijds en de bepaling van de maximaal 
toelaatbare milieubelasting volgens de wettelijke normen anderzijds en de vaststelling van het 
verschil daartussen. 
De vaststelling van de normen door de provincie of het Rijk die het beschermingsniveau bepalen, 
zullen niet worden afgeleid van de gebruiksruimten die op elke plaats in het land verschillend is. 
De vraag of voor het vaststellen van de gebruiksruimte op AMvB-niveau regels zullen worden 
gesteld dan wel anderszins voor een juiste beoordeling van de gebruiksruimte een toetsingskader 
zal worden vastgelegd, beantwoordt de regering ontkennend. Zoals in paragraaf 5.10 van de 
memorie van toelichting is beschreven zijn er een zevental uiteenlopende mogelijkheden voor 
gemeenten om de gebruiksruimte te beïnvloeden. Meerdere daarvan zullen hun uitwerking vinden 
in de uitvoeringsregelgeving. Na de totstandkoming daarvan bestaat er geen noodzaak meer voor 
een bijzonder instrument dat specifiek gericht is op de (milieu)gebruiksruimte of de vaststelling 
daarvan. 
 
 
85
