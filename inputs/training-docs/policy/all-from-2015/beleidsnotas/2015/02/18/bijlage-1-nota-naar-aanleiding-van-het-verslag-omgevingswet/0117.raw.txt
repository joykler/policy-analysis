6 Burgers en bedrijven 
6.1 Algemeen 
Door verschillende fracties is aandacht gevraagd voor de positie van burgers binnen de 
stelselherziening. Op sommigen maakt de stelselherziening de indruk dat het vooral een 
overheidswet is, en dat de positie van burgers en bedrijven onvoldoende tot z’n recht komt. In dit 
hoofdstuk wordt verder op de positie van niet-overheidspartijen ingegaan.  
Zo vragen de leden van de VVD-fractie of burgers en bedrijven een grotere eigen 
verantwoordelijkheid krijgen en of de overheid een terugtrekkende beweging maakt (1.42).  
Een grotere verantwoordelijkheid kan ontstaan als een taak die collectief is gemaakt door de 
overheid wordt losgelaten en aan de burger wordt overgelaten. In het wetsvoorstel is daarvan geen 
sprake. Eén van de basisprincipes van het omgevingsrecht is dat een ieder zelf verantwoordelijk is 
voor zijn activiteiten met gevolgen voor de fysieke leefomgeving. Op het gebied van de fysieke 
leefomgeving is het in de huidige situatie al zo dat burgers en bedrijven een grote 
verantwoordelijkheid hebben. De regering heeft dat niet willen veranderen. Alleen voor bepaalde 
collectieve goederen zoals een substantieel deel van de infrastructuur en de waterkeringen heeft de 
overheid de eindverantwoordelijkheid gekregen. De overheid heeft in de loop van de geschiedenis 
verder een rol gekregen in die gevallen waarin de (cumulatieve) gevolgen van activiteiten van 
burgers en bedrijven leiden tot een kwaliteit van de fysieke leefomgeving die maatschappelijk niet 
aanvaarbaar werd geacht. Deze rol van de overheid is niet vast omdat deze afhangt van twee 
factoren. Ten eerste hoeft de overheid minder te doen als de cumulatieve gevolgen dalen doordat 
burgers en bedrijven zich beter bewust zijn van hun eigen verantwoordelijkheid of door technische 
of maatschappelijke ontwikkelingen. In dit verband zal in de uitvoeringsregelgeving voor sommige 
onderwerpen een terugtrekking van de rijksrol te zien zijn. Ten tweede hoeft de overheid minder te 
doen als de maatschappelijk vereiste kwaliteit van de fysieke leefomgeving minder zou zijn. Op dat 
laatste punt heeft de regering echter nadrukkelijk gekozen voor behoud van een gelijkwaardige 
kwaliteit (zie paragraaf 3.10 van deze nota).  
De leden van de VVD-fractie hebben in dit verband enkele vragen gesteld over de samenvatting 
van wetenschappelijke bevindingen in de passage ‘Vertrouwen in de overheid’ in de memorie van 
toelichting (blz. 46-47) (1.39). De toegenomen kennis bij de burger is vooral van belang geweest 
voor de wijze waarop participatie wordt vormgegeven in het wetsvoorstel. Hierop wordt in de 
volgende paragrafen ingegaan. 
6.2 Positie burgers en bedrijven binnen de stelselherziening 
In antwoord op de vraag van de leden van de fracties van D66, de ChristenUnie en het CDA naar 
de plaats van burgers en bedrijven in deze stelselherziening kan worden gesteld dat weliswaar in 
het wetsvoorstel ook taken, bevoegdheden en procedures van het openbaar bestuur aan de orde 
komen, maar dat dit niet betekent dat het voorstel vooral een overheidswet is. Het wetsvoorstel 
gaat juist uit van de erkenning van burgers en bedrijven als belangrijke spelers in de fysieke 
leefomgeving. Dat komt op verschillende manieren tot uitdrukking (1.78, 1.83, 5.44). 
Een belangrijk doel van wetgeving is dat de wetgever het optreden van de overheid op een 
uniforme wijze begrenst en dat de rechten van burgers en bedrijven eenduidig zijn geborgd. 
Willekeur van de overheid mag niet voorkomen. Dit komt in het wetsvoorstel terug in regels die 
vooral op de overheid gericht zijn, maar die tegelijkertijd het optreden van de overheid richting 
burgers eenduidig maken. De vrije ruimte die burgers en bedrijven hebben, hoeft – behalve de 
voor burgers en bedrijven rechtstreeks bindende regels zoals die in de uitvoeringsregelgeving 
worden opgenomen – per definitie niet te worden gereguleerd. De belangrijke rol van burgers en 
bedrijven kan dan naar het oordeel van de regering ook niet worden beoordeeld aan de hand van 
de hoeveelheid op de overheid georiënteerde regels. Sterker nog, een overmaat aan regels kan de 
rol van burgers en bedrijven juist te veel beperken en bijvoorbeeld innovatieve ideeën en 
117 
 
