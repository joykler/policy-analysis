sturing en wordt versnippering tegengegaan. De leden van de fractie van de SGP vragen waarom 
de regering er niet voor heeft gekozen om belangrijke en invloedrijke normen in de wet zelf op te 
nemen (4.144). Ook de leden van de fracties van het CDA (7.10) en GroenLinks vragen waarom 
materiële normen niet in het wetsvoorstel zijn opgenomen. Een belangrijk argument daarvoor is 
dat de bundeling van regels het omgevingsrecht beter toegankelijk maakt voor gebruikers 
(burgers, bedrijven en overheden). Een veelgehoorde klacht bij de toepassing van het bestaande 
omgevingsrecht is de grote mate van versnippering en gelaagdheid, die de toepassing ingewikkeld 
maakt. Om inzicht te krijgen, moeten zij diverse regelingen op verschillende niveaus raadplegen. 
Dit maakt de toepassing complex. De bundeling gaat de bestaande versnippering tegen en 
vergroot de inzichtelijkheid en het gebruiksgemak van het omgevingsrecht. Dit is één van de 
verbeterdoelen van de stelselherziening. Daarnaast vereenvoudigt de bundeling van de normen op 
AMvB-niveau een goede en tijdige implementatie van Europese en internationale verplichtingen. Dit 
is voor het omgevingsrecht van wezenlijk belang in verband met de vele Europese en 
internationale regels die hieraan ten grondslag liggen.  
De keuze voor bundeling in een beperkt aantal AMvB’s omvat nadrukkelijk geen oordeel over het 
belang van de normen of het beschermingsniveau. Integendeel, door alle normen op hetzelfde 
niveau te regelen wordt voorkomen dat er misvattingen ontstaan over het belang van de ene norm 
(bijvoorbeeld waterkwaliteit die nu op AMvB-niveau is geregeld) ten opzichte van de andere norm 
(bijvoorbeeld luchtkwaliteit die nu op wetsniveau is geregeld). Nu zijn die normen soms op 
verschillende niveaus geregeld, zonder dat de aard, inhoud of rechtsgevolgen daarvoor aanleiding 
geven. Ook dienen de waarborgen voor de fysieke leefomgeving en de bescherming van de 
belangen op dezelfde wijze in de regelgeving te worden geborgd als wanneer die op wetsniveau 
worden geregeld. Verder wordt, zoals beschreven, voorzien in een openbare en zorgvuldige 
totstandkomingsprocedure met de wettelijk verankerde waarborgen voor een brede parlementaire 
betrokkenheid en publieksparticipatie (naast andere waarborgen zoals advisering door de Afdeling 
advisering van Raad van State). Bovendien maakt het voor de verbindende kracht van zowel 
nationale normen als normen met een Europese of internationale herkomst geen verschil of ze al 
dan niet op wetsniveau zijn geregeld.  
De leden van de fractie van GroenLinks stellen dat regeling van de inhoudelijke normering op lager 
niveau het rechtsstatelijk belang van voorzienbaarheid en kenbaarheid aantast. Ook zou volgens 
die leden het belang van behoorlijk bestuur in het geding kunnen komen als de inhoudelijke 
regeling niet formeelwettelijk wordt vervat en dus snel en eenvoudig kan worden aangepast 
(7.27). Uit het bovenstaande wordt duidelijk dat de regering die opvattingen niet deelt. Het 
nieuwe wettelijk stelsel is met diverse waarborgen omkleed. Dat geldt ook voor de bestaande 
AMvB’s binnen ons rechtsbestel. De grondwettelijk verankerde rechtsfiguur van een AMvB kent 
binnen het omgevingsrecht een brede toepassing. Die geeft geen aanleiding voor de conclusie dat 
het belang van behoorlijk bestuur in het geding zou komen. Aan de vereisten van voorzienbaarheid 
en kenbaarheid is voldaan door een zorgvuldige procedure met betrokkenheid van parlement, 
publiek en Raad van State en bekendmaking in het Staatsblad. Bovendien is ook nu al een groot 
gedeelte van de inhoudelijke normering geregeld in AMvB’s. De regering beoogt juist door de 
bundeling in een beperkt aantal AMvB’s de kenbaarheid en helderheid van de regels voor 
gebruikers te vergroten.  
Uitvoering van Europese en internationale regelgeving 
De leden van de fractie van de PvdA vragen om een minimumbeschermingsniveau in de wet op te 
nemen door alle Europese normen in de wet op te nemen (1.55). Ook vraagt een aantal fracties 
waarom Europese normen niet bij wet geregeld worden. Dit heeft enerzijds te maken met de aard 
en omvang van die normen en anderzijds met het belang van Nederland als lidstaat of 
verdragsluitende partij om tijdig aan de internationale verplichtingen te kunnen voldoen.  
Zoals in hoofdstuk 7 van de memorie van toelichting is beschreven is een groot aantal (meer dan 
35) EU-richtlijnen en verdragen direct relevant. Een groot deel daarvan zal geheel of grotendeels in 
het nieuwe stelsel worden omgezet. Het gaat daarbij om vele pagina’s aan voorschriften. Alleen de 
kaderrichtlijn water is met bijlagen al 88 pagina’s. In de huidige regelgeving zijn de meeste
