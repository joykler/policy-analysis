soms juist te streng. Zonder flexibiliteit kan er geen rekening worden gehouden met cumulatie van 
gevolgen voor de fysieke leefomgeving. Zonder flexibiliteit kan er geen rekening worden gehouden 
met de nieuwe innovatieve oplossingen van een bedrijf. 
Een van de grote spanningsvelden in besluitvorming over projecten in de fysieke leefomgeving is 
die tussen het mogelijk maken van nieuwe, potentieel belastende, ontwikkelingen en de 
bescherming van de fysieke leefomgeving. Aan de ene kant is er de roep om meer flexibiliteit, aan 
de andere kant om meer zekerheid. De regering wil op een nieuwe wijze hieraan invulling geven, 
een wijze die tot kwalitatief betere besluitvorming en betere projecten moet leiden. De leden van 
de PvdA-fractie vrezen daarbij het risico dat burgers en bedrijven niet meer weten wat nog wel of 
niet is toegestaan (1.48) en zien voor zich dat alle normen ‘onderhandelbaar’ zouden zijn (1.50). 
Ook de leden van de CDA-fractie stellen dat de mate van flexibiliteit zo groot is dat die de 
uitvoeringspraktijk minder inzichtelijk en minder voorspelbaar maakt (7.7). De leden van de D66-
fractie merken op dat er mogelijk een stapeling van flexibiliteitsbepalingen kan ontstaan (7.17a) 
en vragen of de flexibiliteitsbepalingen mogen leiden tot een verslechtering van de kwaliteit van de 
leefomgeving (7.18). 
In deze paragraaf en in hoofdstuk 4 van deze nota wordt nader ingegaan op flexiliteit. Voordat 
inhoudelijk wordt ingegaan op het onderwerp merkt de regering nog op dat flexibiliteit één van de 
uitgangspunten van de stelselherziening is en niet op zichzelf staat, maar in combinatie moet 
worden gezien met andere uitgangspunten, met de verbeterdoelen en de maatschappelijke doelen 
van het wetsvoorstel. Bij de toepassing van het uitgangspunt houdt de regering een goed oog op 
de algemene beginselen van behoorlijk bestuur zoals het rechtszekerheidbeginsel, het 
zorgvuldigheidsbeginsel en het vertrouwensbeginsel. 
Kwaliteit door flexibiliteit 
Doordat onderwerpen als ‘flexibiliteit’ en ‘afwegingsruimte’ in het maatschappelijk discours centraal 
zijn komen te staan, lijkt soms ten onrechte de indruk te ontstaan dat de bescherming van natuur 
en milieu op losse schroeven wordt gezet met de Omgevingswet. De flexibiliteitsbepalingen in het 
wetsvoorstel zijn steeds bedoeld om de doelen van de wet te dienen – dus om de fysieke 
leefomgeving goed te beschermen en doelmatig te benutten. Ze vormen geen vrijbrief voor 
bevoegde instanties om sterk eenzijdige afwegingen te maken, maar bieden gelegenheid om 
betere en meer samenhangende afwegingen te maken. Dat sluit aan bij opgaven waarvoor de 
samenleving staat en de regionale verschillen in Nederland. Het wetsvoorstel moet leiden tot een 
betere kwaliteit van de besluitvorming en daarmee tot een betere kwaliteit van de fysieke 
leefomgeving. Waar het Rijk door regels te stellen verantwoordelijkheid naar zich toetrekt, neemt 
het in meer of mindere mate ruimte voor bestuursorganen en voor burgers en bedrijven weg. De 
flexibiliteit is bedoeld om een deel van die verantwoordelijkheid weer terug te geven in concrete 
situaties waarin één of meer landelijke regelingen niet goed passen. De afwegingsruimte wordt 
echter nooit groter dan wanneer het Rijk geen regels zou stellen: de doelen van de wet en de 
procedures voor besluitvorming blijven het speelveld bepalen. Hieronder gaat de regering daarop 
in. 
Instrumenten op maat 
De regering wil geen stapeling van flexibiliteitsbepalingen. Elke vorm van flexibiliteit is daarom 
gekoppeld aan een specifiek instrument van het wetsvoorstel. Er zijn flexibiliteitsbepalingen voor 
de regels die gericht zijn tot burgers en bedrijven (algemene regels, omgevingsvergunningen) en 
voor de regels die gericht zijn tot bestuursorganen (instructieregels). In het laatste geval wordt 
meestal gesproken over ‘bestuurlijke afwegingsruimte’. Deze flexibiliteitsmogelijkheden staan 
naast elkaar. Bovendien maakt de toepassing van één vorm van flexibiliteit de andere vaak 
onnodig, omdat er voldoende manoeuvreerruimte ontstaat voor degene die de regel moet naleven. 
De regering ziet drie hoofdsoorten van flexibiliteit: 
 Ruimte in de regels. Omdat de inhoudelijke regels, net als nu, vooral worden opgenomen in de 
AMvB’s is deze vorm van flexibiliteit vooral van belang voor de uitvoeringsregelgeving. Bij het
