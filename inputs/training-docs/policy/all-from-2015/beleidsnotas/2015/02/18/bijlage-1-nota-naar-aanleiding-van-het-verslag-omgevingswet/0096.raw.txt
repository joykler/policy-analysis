Afwijken van doelen, oogmerk en strekking niet mogelijk 
Anders dan de leden van de fractie van de ChristenUnie veronderstellen (14.37) is dus het 
afwijken door middel van maatwerkvoorschriften en maatwerkregels al op wetsniveau ingekaderd. 
Niet alleen is het afwijken van de doelen van de wet onmogelijk, de maatwerkvoorschriften en 
maatwerkregels moeten ook blijven binnen het oogmerk en de strekking van de algemene 
rijksregels waarop ze gebaseerd zijn. Het voorgaande geeft ook antwoord op de vraag van de leden 
van de D66-fractie (7.18), op welke manier de kwaliteit van de fysieke leefomgeving bij de 
toepassing van de flexibiliteitbepalingen onderdeel van de afweging wordt. Het in de artikelen 4.21 
tot en met 4.28 vastgelegde oogmerk en de strekking van de algemene rijksregels vormen hierbij 
randvoorwaarden, die in de algemene rijksregels zo nodig nog verder worden geconcretiseerd. In 
antwoord op de vraag van deze leden betekent het voorgaande overigens niet, dat binnen dat 
oogmerk en die strekking van de rijksregels nimmer een verslechtering van de kwaliteit van de 
fysieke leefomgeving zou kunnen plaatsvinden. Wanneer op een locatie een nieuwe of andere 
bedrijfsmatige activiteit zal starten, kan dat op bepaalde aspecten soms een verslechtering van de 
kwaliteit met zich meebrengen.  
Dat is nu ook al het geval, ook in situaties dat een vergunningplicht geldt. De artikelen 4.21 tot en 
met 4.28 in samenhang met artikelen 5.17 tot en met 5.28 waarborgen echter dat de eventuele 
verslechtering niet onaanvaardbaar is. Zo bepalen de artikelen 4.22 en 4.23 expliciet, dat de 
algemene rijksregels en eventuele daarop gebaseerde maatwerkvoorschriften en maatwerkregels 
voor milieubelastende activiteiten en lozingsactiviteiten op een oppervlaktewaterlichaam er onder 
meer toe moeten strekken, dat beste beschikbare technieken worden toegepast en significante 
verontreiniging wordt voorkomen.  
De daadwerkelijke keuze tussen de verschillende (combinaties van) instrumenten biedt de 
mogelijkheid om het beschermingsniveau te waarborgen op een wijze waarbij zowel de flexibiliteit 
als de rechtsbescherming adequaat zijn geborgd. In de hiernavolgende paragrafen gaat de regering 
nader in op de verschillende flexibiliteitsbepalingen en hun rol bij het zoeken naar een goede 
balans tussen flexibiliteit en rechtsbescherming.  
4.3.3 Meer ruimte in de regels door de regeling voor gelijkwaardigheid 
Een belangrijk instrument om flexibiliteit voor initiatiefnemers te vergroten is de regeling van 
gelijkwaardigheid, opgenomen in artikel 4.7 van het wetsvoorstel. De regeling heeft als 
uitgangspunt dat wanneer een algemene regel voorschrijft dat een maatregel moet worden 
getroffen, het treffen van een gelijkwaardige maatregel mogelijk is. De leden van de ChristenUnie-
fractie vinden de rol van het bevoegd gezag op dit punt onvoldoende duidelijk in het wetsvoorstel, 
en vragen naar de procedurele waarborgen die van toepassing zijn (14.38). Uit paragraaf 4.1.3 
van het wetsvoorstel volgt welk bestuursorgaan het bevoegd gezag is dat beslist op een aanvraag 
om toestemming om een gelijkwaardige maatregel toe te passen. Deze aanvraag wordt ingediend 
bij het bevoegd gezag en de toestemming is een beschikking (dit volgt uit artikel 4.1 Awb 
respectievelijk artikel 1:3, tweede lid, Awb). Artikel 16.86 van het wetsvoorstel biedt de 
mogelijkheid om bij AMvB procedurele- en vormvereisten voor deze toestemming te stellen. Bij de 
uitwerking van de uitvoeringsregelgeving zal worden bezien, of hiervan gebruik zal worden 
gemaakt. Vooralsnog bestaat de indruk dat bij de Awb kan worden aangesloten en geen bijzondere 
regeling nodig is. Mocht die bijzondere regeling bij uitwerking van uitvoeringsregels toch nodig 
blijken, dan biedt artikel 16.86 daartoe een mogelijkheid. 
De leden van de fracties van D66 en de ChristenUnie constateren dat een instemmende 
beschikking door het bevoegd gezag hierbij slechts een uitgangspunt is en dus niet verplicht is, en 
vragen naar de achtergrond van deze keuze en voorbeelden van situaties, waarin zonder een 
dergelijke instemming gewerkt kan worden (7.19, 14.38). Een eventuele afwijking in de 
uitvoeringsregelgeving van het vereiste van een instemmende beschikking wordt gemotiveerd. 
Gedacht kan worden aan situaties, waarbij nu al gelijkwaardigheid zonder instemmende 
beschikking toegepast wordt, zoals bij niet omgevingsvergunningplichtige bouwwerken, en 
situaties, waarbij de gevolgen voor de fysieke leefomgeving beperkt zijn en de toepassing van 
96
