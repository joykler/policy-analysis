Vrijheid tot inwinnen van advies ter voorbereiding van besluiten 
In antwoord op deze vragen kan eerst worden benadrukt dat het gebruikelijk is dat het bevoegd 
gezag (meestal het college van burgemeester en wethouders) bij de beoordeling van aanvragen 
om omgevingsvergunning, naast deskundigen uit het eigen ambtelijke apparaat, externe adviseurs 
betrekt die adviseren over bepaalde aspecten van een aanvraag. Het kan daarbij gaan om advies 
over de toepassing van bepaalde regels, het interpreteren of uitwerken van gegevens of het 
verrichten van onderzoek op een locatie. Een advies kan over een veelheid van onderwerpen gaan, 
zoals bodemkwaliteit, akoestische aspecten, distributie-planologische aspecten, verkeerskundige 
aspecten, brandveiligheidsaspecten, openbare ruimte en landschapsinrichting, 
gezondheidsaspecten, welstandskwaliteit, ruimtelijke kwaliteit of duurzaamheid.  
Het staat een bevoegd gezag vrij om te bepalen bij welke aanvragen om vergunning en op welke 
aspecten advies en externe expertise nodig en wenselijk is. Dit kan bijvoorbeeld afhangen van de 
deskundigheid die in het eigen ambtelijk apparaat beschikbaar is, de voor de desbetreffende 
activiteit geldende beoordelingsregels (toetsingskader) of de concrete gevallen waarin het nodig is 
extra aandacht te schenken aan de motivering van (onderdelen van) het besluit over het verlenen 
van de vergunning. Ook voor de beoordeling van het uiterlijk van bouwwerken (welstandstoezicht), 
stedenbouwkundige aspecten, landschapskwaliteit of ruimtelijke kwaliteit kan advies worden 
ingewonnen dat wordt betrokken bij de vraag of een vergunning wordt verleend. Voor het geven 
van advies kan een adviesorgaan worden ingesteld, zoals een welstandscommissie, kwaliteitsteam, 
stadsbouwmeester, stadsarchitect of supervisor. Het adviesorgaan kan worden benoemd voor een 
bepaalde tijd, met het oog op de ontwikkeling van een gebied of een bepaald project. Een dergelijk 
orgaan kan ook een rol worden gegeven bij de visievorming in het kader van het tot stand brengen 
van een omgevingsvisie, de vertaling daarvan in een omgevingsplan en bij vergunningverlening 
voor concrete projecten. Het adviesorgaan kan gevraagd en samengesteld worden met het 
oogmerk om te adviseren over allerlei onderwerpen en dus ook over de welstandskwaliteit van 
bouwwerken, ruimtelijke kwaliteit of de kwaliteit van de fysieke leefomgeving. Het wetsvoorstel 
laat gemeenten hierin in beginsel helemaal vrij. Dat geldt ook voor de samenstelling van zo’n 
adviesorgaan. Zo kan het bij ontwikkelingsgebieden heel zinvol zijn dat er een breed samengesteld 
kwaliteitsteam werkzaam is, waarin zowel ambtenaren als externe deskundigen een plaats hebben. 
Voor sommige onderwerpen kan specifieke deskundigheid van doorslaggevend belang worden 
geacht, terwijl voor andere onderwerpen juist ook de inbreng van geïnteresseerde burgers in het 
belang van maatschappelijke acceptatie zinvol wordt geacht. 
De regels die het wetsvoorstel en de Awb stellen over de procedures en het betrekken van 
adviseurs zijn in beginsel toereikend. Het staat een gemeente echter vrij een aanvullende regeling 
te treffen voor bijvoorbeeld de werkwijze tijdens vergaderingen van een adviesorgaan en het 
betrekken van publiek daarbij. Dit kan in de vorm van een geformuleerde beleidslijn of een 
reglement, maar zou ook in de vorm van regels een plaats kunnen krijgen in het omgevingsplan. 
Voor de begeleiding van het proces van de vergunningverlening werken veel gemeenten al met 
ambtenaren die hierin een coördinerende rol vervullen. Hoewel de precieze invulling van het 
takenpakket van deze medewerkers op onderdelen per gemeente kan verschillen, vervullen deze 
zogenoemde Wabo-regisseurs vaak de ‘makelende rol’, die de leden van de fractie van de PvdA 
voor zich zien. De coördinerende medewerker brengt de partijen die bij de voorbereiding van het 
besluit over de verlening van vergunning betrokken moeten worden bij elkaar, betrekt waar nodig 
interne en externe adviseurs, zorgt voor afstemming, onderhoudt contacten met de aanvrager en 
belanghebbenden en bewaakt de voortgang van dit proces. 
Regels over het uiterlijk van bouwwerken 
Bouwactiviteiten waarvoor een omgevingsvergunning nodig is, worden getoetst aan de regels over 
bouwactiviteiten en het gebruik van bouwwerken uit het omgevingsplan. Als het nodig wordt 
geacht daar eisen voor te stellen, kunnen er ook over het uiterlijk van bouwwerken regels in het 
omgevingsplan worden gesteld. Welstandstoezicht staat daarmee niet langer geïsoleerd, maar 
wordt samenhangend gereguleerd met andere eisen die in het omgevingsplan aan bouwwerken
