initiatieven in de weg zitten. Desondanks worden in de uitvoeringsregelgeving de nodige regels 
opgenomen die burgers en bedrijven rechtstreeks binden (zie hieronder).  
In de reactie op vragen over de aanleiding tot het wetsvoorstel in paragraaf 2.1 van deze nota en 
op de vragen over de beoogde paradigmawisseling in paragraaf 2.3 is uiteengezet dat de regering 
met de stelselherziening een meer samenhangende en integrale benadering van de fysieke 
leefomgeving verder wil faciliteren. Deze beweging tot een meer samenhangende benadering heeft 
ook te maken met de steeds belangrijker rol die burgers en bedrijven bij ontwikkelingen in de 
fysieke leefomgeving spelen. Als gebruiker van de fysieke leefomgeving kijken zij meer naar 
activiteiten in de fysieke leefomgeving als geheel, en niet naar deelaspecten ervan. Bij beleids- en 
besluitvorming moeten daarom niet langer sectorale afwegingen centraal staan – zoals in het 
huidige omgevingsrecht – maar die activiteiten of dat gebruik van de fysieke leefomgeving zelf. De 
beweging van een sectorale naar een samenhangende beoordeling van activiteiten sluit hierbij aan. 
De regering wil dat burgers, bedrijven en maatschappelijke organisaties in een vroeg stadium bij 
beleidsontwikkeling of besluitvorming over projecten betrokken worden. Ook moeten zij de 
gelegenheid krijgen om zelf met initiatieven te komen. De regering hecht daarom aan vroegtijdige 
participatie bij beleidsplanning en bij de vormgeving van en besluitvorming over projecten. Een 
goede participatie in de voorfase van besluitvorming is echter naar zijn doel en aard niet altijd 
gediend met wettelijke regulering. Ook hier geldt dat uit het achterwege laten van wettelijke 
regulering niet geconcludeerd kan worden dat de positie van burgers en bedrijven onbelangrijk zou 
zijn. De regering weerspreekt dat met klem. In de reactie op vragen over participatie in paragraaf 
6.3 van deze nota wordt dit verder toegelicht.  
Indeling uitvoeringsregelgeving volgens doelgroepenbenadering 
Verder wordt bij de vormgeving van het wetsvoorstel en de uitvoeringsregelgeving gelet op het 
gebruiksgemak. Bepalingen uit bestaande wetten en circa 60 sectoraal georiënteerde AMvB’s 
worden geharmoniseerd, geordend en waar nodig opnieuw ontworpen in een systeem dat voor de 
gebruiker inzichtelijk is. De regering kiest daarbij voor een doelgroepenbenadering (1.86, 1.79). 
De leden van de fracties van D66 en de ChristenUnie hebben vragen gesteld over de werking van 
deze doelgroepenbenadering. Bij het opstellen van de AMvB’s onder de Omgevingswet wordt 
aandacht geschonken aan het ondersteunen van de gebruikers van regelgeving. Daarom worden 
regels die gericht zijn op dezelfde doelgroep zo veel mogelijk bij elkaar gebracht. De doelgroepen 
die worden onderscheiden zijn burgers, bedrijven en overheden/bestuursorganen. De algemene, 
rechtstreeks werkende regels voor burgers en bedrijven over de activiteiten in de fysieke 
leefomgeving worden opgenomen in het voorgenomen Besluit activiteiten leefomgeving en het 
voorgenomen Besluit bouwwerken leefomgeving. In het voorgenomen Besluit kwaliteit 
leefomgeving worden regels opgenomen die zich vooral richten tot bestuursorganen die de 
instrumenten van de Omgevingswet toepassen. Inhoudelijke normen en instructieregels voor 
bestuurlijk handelen zullen in deze AMvB worden opgenomen. Het Omgevingsbesluit zal zowel 
algemene als procedurele bepalingen bevatten die voor alle doelgroepen relevant zijn. Bij de 
ordening van de rechtstreeks werkende regels staat wat betreft de regering helderheid en 
gebruiksgemak voor burgers en bedrijven voorop. Voor de doelgroep bestuursorganen leidt dit 
mogelijkerwijs tot minder geclusterde regelgeving, maar van die doelgroep mag ook meer 
deskundigheid en inspanning worden verwacht bij de toepassing van de regels. Concreet levert de 
doelgroepenbenadering op dat een burger of een bedrijf niet – zoals nu het geval is – in veel 
sectorale AMvB’s moet zoeken welke inhoudelijke vereisten op zijn of haar initiatief van toepassing 
zijn. Deze regels zullen overzichtelijk bij elkaar staan in slechts twee AMvB’s. Daarbij bevat het 
voorgenomen Besluit activiteiten leefomgeving een bundeling van regels over activiteiten die in de 
regel door bedrijven, maar niet door burgers worden verricht. Het voorgenomen Besluit 
bouwwerken leefomgeving bevat regels die niet alleen door bedrijven, maar ook door burgers 
worden verricht. Deze vergaande vorm van stroomlijning, systematisering en bundeling van regels 
moet het gebruiksgemak aanzienlijk vergroten. Daarnaast geldt dat de toegankelijkheid en 
bruikbaarheid van de regelgeving sterk wordt bevorderd via een digitale ondersteuning (zie 
paragraaf 12.4). Hier staat de toegankelijkheid voor de verschillende doelgroepen voorop. 
118
