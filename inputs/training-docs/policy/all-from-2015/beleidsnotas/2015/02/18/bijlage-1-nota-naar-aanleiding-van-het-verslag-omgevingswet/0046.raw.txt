De regering zal de bescherming van de waarden waar de genoemde fractieleden op doelen, 
betrekken bij het opstellen van de AMvB’s. Het wetsvoorstel verplicht daartoe ook. De artikelen 
2.27 tot en met 2.31 van het wetsvoorstel benoemen een aanzienlijk aantal verplichte 
instructieregels zoals voor veiligheid, gezondheid, milieu, externe veiligheid en cultureel erfgoed. 
Deze regels zullen een plaats krijgen in het voorgenomen Besluit kwaliteit leefomgeving. 
Landschappen in de natuurbeschermingswetgeving 
De leden van de SP-fractie stellen dat woord ‘landschap’ niet voorkomt in de 
‘Natuurbeschermingswet’ en stellen vragen over de borging van dit onderwerp (8.7a). De regering 
begrijpt deze stelling niet, omdat het woord meer dan tien maal voorkomt in zowel de huidige 
Natuurbeschermingswet 1998 als in zijn voorziene opvolger, de Wet natuurbescherming. Het 
wetsvoorstel voor de Omgevingswet duidt aan dat landschappen behoren tot de fysieke 
leefomgeving en dat specifieke regels gesteld kunnen worden voor het beschermen van 
landschappelijke waarden. Ook zullen instructieregels worden vastgesteld met het oog op 
specifieke internationale verplichtingen (die zijn er bijvoorbeeld voor de werelderfgoederen 
Beemster, de Limes, de Nieuwe Hollandse Waterlinie, de Stelling van Amsterdam en voor de 
Waddenzee). De achtergrond hiervan is dat de verantwoordelijkheid voor landschappen – zoals 
afgesproken tussen het Rijk en de provincies in het Onderhandelingsakkoord – is vervallen als 
rijkstaak en behoort tot de autonome taken van de provincies. Zoals eerder in deze paragraaf is 
opgemerkt zullen de provincies met gebruikmaking van de instrumenten van de Omgevingswet 
regels blijven stellen ter bescherming van het landschap. Die regels slaan neer in de gemeentelijke 
omgevingsplannen. Daarnaast kunnen gemeenten uit eigen beweging landschapswaarden van 
meer lokale betekenis beschermen.  
De ruimtelijke kwaliteit van de gebouwde omgeving  
De leden van de fractie van de ChristenUnie wijzen in hun bijdrage op de ruimtelijke kwaliteit van 
de gebouwde omgeving. Zij vragen of deze bij de beoordeling van een vergunningaanvraag zou 
moeten worden betrokken als ‘agendapunt’. Zij verwijzen daarbij naar de beleidsregels over de 
uitleg van bepalingen in het omgevingsplan over het uiterlijk van bouwwerken in het 
omgevingsplan zoals geregeld in artikel 4.19 van het wetsvoorstel. In antwoord op hun vraag 
(5.111) hoe deze beleidsregels zich verhouden tot gemeentelijke omgevingswaarden, merkt de 
regering in algemene zin het volgende op. Beleidsregels en omgevingswaarden zijn verschillende 
juridische instrumenten. Een omgevingswaarde is een generiek gestelde regel waarin een bepaald 
doel voor de fysieke leefomgeving op meetbare of berekenbare wijze wordt vastgelegd. 
Kenmerkend is dat er geen directe adressant voor een omgevingswaarde is aan te wijzen. Een 
omgevingswaarde kent geen redactie waarbij het mogelijk is dat burgers of bedrijven daarmee in 
strijd handelen en aldus een overtreding plegen. Het niet behalen van een in een omgevingswaarde 
neergelegd doel, leidt er toe dat in beginsel het college van burgemeester en wethouders de plicht 
heeft om door middel van een programma tot maatregelen te komen die er op gericht zijn de 
omgevingswaarde alsnog te behalen. Een uitwerking van een programma kan er toe leiden dat er 
een rechtsreeks tot burgers en bedrijven gerichte regel wordt vastgesteld op grond waarvan 
bijvoorbeeld een bepaalde activiteit wordt verboden. Zo’n regel kan vastgelegd worden in het 
omgevingsplan. Anders dan een omgevingswaarde kent zo’n regel wel een ‘adressant’ en is degene 
die zich als die adressant niet aan de desbetreffende regel houdt, in overtreding. Regels kennen 
soms een redactie waarin sprake is van beoordelingsruimte, beleidsruimte of beleidsvrijheid. Het 
orgaan dat de regel stelt, kan er bewust voor kiezen om het uitvoeringsorgaan deze ruimte te 
bieden. Hoe meer beoordelings- of beleidsruimte een regel biedt, hoe groter de afwegingsruimte 
waarover het bevoegd gezag beschikt bij de concrete toepassing van de regel. Door zogenoemde 
‘wetsinterpreterende’ beleidsregels vast te stellen, kan het bevoegd gezag er voor zorgen dat er in 
concrete gevallen een consistente en voorspelbare uitleg wordt gegeven aan zo’n regel. Voor de 
motivering van een besluit over de toepassing van de regel, kan steeds worden verwezen naar de 
vastgestelde beleidsregels. Omgevingswaarden en beleidsregels zijn aldus heel verschillende 
juridische instrumenten waartussen in beginsel geen verhouding bestaat. Dat neemt overigens niet
