voor het vaststellen van regelgeving als voor het vaststellen van beleid of concrete besluiten. De 
regering heeft zich in de aanloop naar het wetsvoorstel dan ook de vraag gesteld of het wenselijk 
zou zijn de beginselen van het EU-milieubeleid te verankeren als rechtsregel in het wetsvoorstel. 
Dit vanuit de gedachte dat beginselen, net als de doelstelling, een uitstraling hebben op alle taken 
en bevoegdheden van bestuursorganen. Uiteindelijk heeft zij daar niet voor gekozen om redenen 
die uiteengezet zijn in het nader rapport en die hier verder uitgewerkt worden. In haar antwoord 
op de vragen maakt de regering onderscheid tussen twee soorten afwegingen die bestuursorganen 
maken: het nemen van concrete besluiten enerzijds, en het voorbereiden van beleid en regelgeving 
anderzijds. 
Een vereiste om een breed palet aan beginselen toe te passen op concrete besluiten zou naar het 
oordeel van de regering leiden tot verdere juridisering van de bestuurspraktijk. Beginselen hebben 
steeds het karakter van een richtsnoer en de uitleg ervan door het bevoegd gezag heeft dus een 
dynamisch karakter. Zo betekent het beginsel van geen achteruitgang niet dat nooit ergens 
kwaliteitsvermindering mag optreden in de fysieke leefomgeving, maar dat het bevoegd gezag zijn 
beleid en besluitvorming moet richten op het voorkomen van achteruitgang. Als een wettelijke 
bepaling vereist dat bevoegde instanties beginselen toepassen bij hun besluitvorming, kunnen 
belanghebbenden zich erop beroepen en moeten rechters toezien op een correcte toepassing van 
de beginselen. De beginselen zijn dan niet langer alleen richtsnoeren voor bestuurlijk handelen. 
Een correcte toepassing ervan wordt onderdeel van de juridische toets op een besluit. De open 
normen kunnen ingevuld worden door jurisprudentie en daarmee hun dynamische karakter 
langzamerhand verliezen. Het codificeren van beginselen zou daardoor minder ruimte geven aan de 
lokale democratie om eigen afwegingen te maken over bijvoorbeeld de inhoud van een 
omgevingsplan. Daarmee zou het strijdig zijn met één van de verbeterdoelen van de 
stelselherziening. De regering heeft daarom sterke bedenkingen bij een wettelijk verplichte 
toepassing van een breed palet aan beginselen op besluiten die vatbaar zijn voor beroep.  
Anders ligt dat voor de toepassing van beginselen voor beleid en uitvoeringsregelgeving. 
Verankering van beginselen zou geen wezenlijke verandering te weeg brengen in de wijze waarop 
bestuursorganen beginselen betrekken bij totstandkoming van beleid en regelgeving. De 
beginselen zijn niet, zoals de leden van de D66-fractie menen, verborgen, maar hebben een 
expliciete plaats in beleidsdocumenten en toelichtingen op regelgeving. De regering vertrouwt erop 
dat bestuursorganen de beginselen, net als nu, uit eigen beweging toepassen en acht verdere 
verankering van beginselen voor deze bevoegdheden niet nodig. Als het in specifieke gevallen 
wenselijk is te benadrukken dat een specifiek beginsel bij een bepaald programma of een bepaalde 
uitvoeringsregel betrokken moet worden, kan specifiek daarvoor een rechtsregel worden 
opgenomen waarin het beginsel tot uitdrukking komt. In de volgende paragraaf worden hiervan 
diverse voorbeelden gegeven.  
Vanuit dit perspectief heeft de regering gekozen voor een terughoudende verankering van 
beginselen in het wetsvoorstel. Waar het internationale recht doorwerking langs juridische weg 
vereist, zijn beginselen in het wetsvoorstel opgenomen. Vereist het internationale recht geen 
doorwerking, dan zijn zij in de toelichting beschreven. Daarmee is ook de vraag beantwoord van de 
leden van de fractie van de ChristenUnie (3.26b) over de koppeling van beginselen met andere 
beleidsdoelstellingen zoals de bescherming van het landschap en brandveiligheid. 
3.4.2 Specifieke beginselen in het wetsvoorstel 
De leden van de in de vorige paragraaf genoemde fracties vragen specifiek aandacht voor het 
preventiebeginsel, het beginsel van bestrijding aan de bron, het voorzorgsbeginsel, het beginsel 
dat de veroorzaker betaalt, beginsel van geen achteruitgang (‘standstill’), het nabijheidsbeginsel 
(niet-afwentelbeginsel), het profijtbeginsel, het herstelbeginsel en het compensatiebeginsel (3.2, 
3.26a, 5.31a). Vrijwel al deze beginselen krijgen uitdrukking in het wetsvoorstel zonder dat de 
beginselen zelf deel uitmaken van de regels. Ook in het huidige omgevingsrecht zijn veel van deze 
beginselen niet expliciet zichtbaar in de wettelijke regels, maar slechts in de toelichting.  
38
