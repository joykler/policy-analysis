9.7.3 Geen beroep tegen algemeen verbindende voorschriften 
Er zijn diverse vragen gesteld over het al of niet appellabel zijn van algemeen verbindende 
voorschriften.  
De vraag van de leden van de VVD-fractie of er geen beroep tegen omgevingsverordeningen en 
waterschapsverordeningen openstaat en wel beroep tegen een omgevingsvergunning (7.1), kan 
de regering bevestigend beantwoorden. Omgevingsverordeningen en waterschapsverordeningen 
zijn aan te merken als algemeen verbindende voorschriften. Gezien artikel 8:3, eerste lid, onder a, 
Awb kan daartegen geen beroep worden ingesteld. Omgevingsvergunningen zijn beschikkingen 
waartegen wel beroep openstaat. 
Op de vraag van de leden van de VVD-fractie of beroep mogelijk is tegen een besluit van 
gedeputeerde staten dat een onderdeel van het omgevingsplan geen deel blijft uitmaken van het 
omgevingsplan (7.2), kan ook een bevestigend antwoord worden gegeven. Een omgevingsplan is 
wegens zijn bijzondere, locatiespecifieke karaker, appellabel. Een besluit van gedeputeerde staten 
dat een onderdeel van het omgevingsplan geen deel hiervan blijft uitmaken is daarom eveneens 
appellabel. Dit geldt niet voor instructieregels, waarnaar deze leden eveneens vragen. 
Instructieregels zijn aan te merken als algemeen verbindende voorschriften waartegen, zoals in 
antwoord op de vorige vraag is aangegeven, geen beroep openstaat. Over de band van een voor 
beroep vatbaar besluit kan aan de rechter wel een oordeel voorgelegd worden over de 
rechtmatigheid van een algemeen voorschrift dat daaraan ten grondslag ligt. 
De leden van de fractie van de ChristenUnie vragen of het feit dat de omgevingsverordening niet 
appellabel is ook betekent dat burgers en belangenorganisaties niet in beroep kunnen gaan tegen 
provinciale omgevingswaarden (5.103). Over de appellabiliteit van regels in de 
omgevingsverordening zal, zoals in de memorie van toelichting is aangegeven, niets aanvullend op 
de Awb worden geregeld. Dat houdt onder meer in, dat generieke, niet-locatiespecifieke regels, 
waartoe ook omgevingswaarden kunnen behoren, niet appellabel zijn. Wanneer omgevingswaarden 
slechts bepaalde locaties betreffen kan, uitgaande van de regeling van de Awb, de vaststelling 
daarvan soms wel appellabel zijn.  
Anders dan de leden van de ChristenUnie-fractie (5.102) veronderstellen, worden bewoners door 
een omgevingsverordening die verplicht tot aanpassing van een omgevingsplan niet rechtstreeks in 
hun belang getroffen. Aan dergelijke instructieregels zal door het bestuursorgaan uitvoering 
moeten worden gegeven door het omgevingsplan hierop aan te passen. Pas nadat aan die 
instructieregels uitvoering is gegeven in het omgevingsplan, kunnen burgers hierdoor rechtstreeks 
worden geraakt. Tegen de wijzigingen in het omgevingsplan zal daarom wel beroep openstaan. Dit 
is ook de huidige praktijk van het bestemmingsplan en de reactieve aanwijzing van het Rijk of een 
provincie.
