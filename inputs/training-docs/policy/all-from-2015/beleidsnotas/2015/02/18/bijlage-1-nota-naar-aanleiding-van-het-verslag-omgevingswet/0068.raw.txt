Decentrale overheden krijgen met de Omgevingswet nog meer kansen en mogelijkheden om het 
gezondheidsbelang tot zijn recht te laten komen. Uit de reikwijdte van de Omgevingswet vloeit 
voort dat de omgevingsvisie en het omgevingsplan ook het gehele fysieke domein omvatten en dus 
ook het maatschappelijke doel van de Omgevingswet: het borgen en bevorderen van een gezonde 
en veilige fysieke leefomgeving. Voor het Rijk en de provincie wordt de omgevingsvisie verplicht, 
voor gemeenten is het instrument van de omgevingsvisie optioneel. De integratie van de 
verschillende domeinen is juist op het niveau van de omgevingsvisie een belangrijke kans voor het 
op integrale wijze borgen en bevorderen van de gezonde fysieke leefomgeving. Daarnaast krijgen 
gemeenten en provincies de ruimte om eigen omgevingswaarden te ontwikkelen en op te nemen in 
het omgevingsplan respectievelijk de omgevingsverordening. Ten eerste kan dat voor onderwerpen 
waarvoor het Rijk geen omgevingswaarden stelt. Zo kan een provincie er bijvoorbeeld voor kiezen 
om vanuit het oogpunt van een gezonde leefomgeving voor specifieke locaties zoals stiltegebieden 
een eigen omgevingswaarde voor geluid vast te stellen. Daarnaast is er de mogelijkheid voor 
gemeenten om, aanvullend op een omgevingswaarde van het Rijk, een gemeentelijke 
omgevingswaarde te stellen, in die gevallen dat de rijksomgevingswaarde daar ruimte voor laat, 
bijvoorbeeld vanuit het oogpunt van cumulatie. Naast de eventueel op te nemen 
omgevingswaarden kunnen in het omgevingsplan of de omgevingsverordening ook regels over 
activiteiten en over de toedeling van functies aan locaties (ook) worden gebaseerd op het 
gezondheidsbelang. Ten slotte zal de stelselherziening ook meer ruimte voor maatwerk bieden, ook 
dat biedt kansen voor het gezondheidsbelang.  
Inwinnen gezondheidsadvies 
De leden van de PvdA-fractie vragen de regering te reflecteren op een verplichte adviesaanvraag 
bij de GGD en/of het Rijksinstituut voor Volksgezondheid en Milieu (RIVM) (3.17, 3.20). Een 
juridische verplichting op grond van het wetsvoorstel acht de regering niet zinvol. Ten eerste 
omdat uit de praktijk blijkt dat dergelijke adviezen al regelmatig worden ingewonnen zonder dat 
daartoe een verplichting bestaat. Een tweede argument om in de Omgevingswet geen verplichting 
voor een gezondheidsadvies op te nemen is dat dit leidt tot aanzienlijke bestuurlijke en 
maatschappelijke lasten. Dat acht de regering gelet op de verbeterdoelen van de stelselherziening 
niet wenselijk. Tot slot wijst de regering op het feit dat de GGD’s onderdeel vormen van de 
gemeentelijke organisatie. Het regelen van de interne communicatie van een bestuursorgaan, past 
niet goed bij de filosofie van de Omgevingswet.  
 In dit verband moet overigens ook worden gewezen op de Wet publieke gezondheid. Deze wet 
verplicht verantwoordelijke besturen om gezondheidsaspecten te betrekken bij besluiten op het 
terrein van de fysieke leefomgeving. Voor besluiten die belangrijke gevolgen kunnen hebben voor 
de publieke gezondheidszorg, stelt deze wet bovendien dat advies moet worden gevraagd aan de 
gemeentelijke gezondheidsdienst. De Omgevingswet verandert niets aan de werking van de Wet 
publieke gezondheid. 
Beslissingsondersteunende instrumenten gezondheid  
De leden van de fractie van de ChristenUnie vragen naar de mogelijkheid om 
beslissingsondersteunende instrumenten op het gebied van gezondheid te verplichten (5.100). De 
leden van de SP-fractie hebben een vergelijkbare vraag (4.91). Hoewel het kabinet het gebruik 
van beslissingsondersteunende instrumenten van harte ondersteunt, is zij niet voornemens het 
gebruik daarvan dwingend voor te schrijven. De bijdrage die dergelijke instrumenten kunnen 
leveren aan de besluitvorming verschilt van geval tot geval. De regering vertrouwt erop dat 
bevoegde instanties de instrumenten inzetten waar dat nodig is voor het maken van een goede 
belangenafweging. Ook zou een dergelijke verplichting leiden tot een substantiële stijging van de 
onderzoeklasten. 
Het kabinet is wel van plan om de mogelijkheden van beslissingsondersteunende informatie uit te 
breiden. In aanvulling op de huidige gezondheidseffectscreening bij ruimtelijke beslissingen (GES) 
en gebruik van verminderde levensjaren gecorrigeerd voor beperkingen (disability-adjusted life 
years, DALY’s) ontwikkelt het RIVM momenteel een indicator die gezondheidseffecten kan
