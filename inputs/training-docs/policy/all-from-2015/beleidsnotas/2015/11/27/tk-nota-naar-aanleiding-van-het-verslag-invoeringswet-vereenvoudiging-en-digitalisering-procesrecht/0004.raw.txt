De indirecte gevolgen van dit wetsvoorstel hangen samen met de modernisering en 
digitalisering van procedures. Hiertoe heeft de Raad voor de rechtspraak een business case 
laten opstellen. De meest recente herijking van deze business case is begin dit jaar aan uw 
Kamer gezonden. Daaruit blijkt dat er (extra) investeringen nodig zijn, maar ook dat er sprake 
is van grote maatschappelijke baten en baten binnen de rechtspraak zelf. Deze baten van het 
programma KEI in termen van toegankelijkheid van de rechtspraak en kwaliteit wegen op 
tegen de investeringen. Ook indien louter naar de financiële aspecten wordt gekeken, heeft het 
KEI-project op basis van de interne business case een positieve balans.   
 
Volgens de genoemde leden blijkt uit de business case voor KEI dat de investering om het 
programma KEI te realiseren 140 miljoen euro hoger is uitgevallen dan aanvankelijk voorzien 
was. Zij vragen op welke manier dit is terug te vinden in het onderhavige wetsvoorstel.  
De eerste business case (van juni 2013) had het karakter van een eerste inventarisatie. De 
herijking uit december 2014, waarin die € 140 miljoen zijn opgenomen, geeft een beter en 
uitgebreider inzicht in de kosten die samenhangen met dit programma. De reikwijdte is in 
deze tweede business case bovendien aanzienlijk verbreed: ook de digitalisering van de 
strafrechtelijke procedure, de e-kantonprocedure en het toezicht zijn in de business case 
opgenomen. Voor het onderhavige wetsvoorstel heeft dit geen gevolgen.  
 
5.  Vragen van de Staten van Aruba 
De in de Staten van Aruba aanwezige fracties merken op dat schriftelijke opmerkingen in het 
kader van een prejudiciële procedure door een advocaat bij de Hoge Raad dienen te worden 
getekend en dat schriftelijke opmerkingen die niet door een advocaat bij de Hoge Raad zijn 
ondertekend ter zijde worden gelegd. De aan het woord zijnde fracties wijzen op de sinds 1 
juli 2012 bestaande mogelijkheid dat iedere in Nederland op het tableau ingeschreven 
advocaat met stage-verklaring, alsmede de EU-advocaat bedoeld in artikel 16h Advocatenwet, 
zich kan kwalificeren als advocaat bij de Hoge Raad. Zij vragen of in de Rijkswet 
cassatierechtspraak voor Aruba, Curaçao, Sint Maarten en voor Bonaire, Sint Eustatius en 
Saba (hierna: de Rijkswet cassatierechtspraak) de mogelijkheid dient te worden geschapen, 
dat ook advocaten met stage-verklaring, ingeschreven bij het Gemeenschappelijk Hof van 
Justitie, zich desgewenst kunnen kwalificeren als advocaat bij de Hoge Raad. Zij vragen ook 
of de bevoegdheid tot het zelfstandig indienen van schriftelijke opmerkingen in het kader van 
een prejudiciële procedure wellicht valt onder het bereik van het pleitrecht als vervat in artikel 
8 van de Rijkswet cassatierechtspraak.  
Overwogen wordt inderdaad om in de Rijkswet cassatierechtspraak de mogelijkheid te 
creëren dat advocaten met stage-verklaring, ingeschreven bij het Gemeenschappelijk Hof van 
Justitie, zich desgewenst kunnen kwalificeren als advocaat bij de Hoge Raad. De invulling 
hiervan vergt nog nadere uitwerking en afstemming met diverse partijen. Daarom wordt dit in 
een afzonderlijk traject behandeld, waarbij artikel 8 van de Rijkswet cassatierechtspraak 
mogelijk zal worden gewijzigd. Besloten is eerst te regelen dat het Gemeenschappelijk Hof 
van Justitie en de Gerechten in eerste aanleg de bevoegdheid krijgen tot het stellen van 
prejudiciële vragen in civielrechtelijke procedures en ook andere, technische verbeteringen 
die reeds voldoende zijn uitgewerkt, mee te nemen in het onderhavige wetsvoorstel ter 
uitvoering van het programma KEI.  
 
De in de Staten van Aruba aanwezige fracties wijzen voorts op een arrest van de Hoge Raad 
d.d. 7 oktober 2014 (ECLI:NL:HR:2014:2910), waarin met betrekking tot de ontvankelijkheid 
van een strafzaak uit Aruba is beslist, dat beroep in cassatie openstaat indien een straf of 
maatregel is opgelegd van een geldboete van (gezamenlijk) Afl 400,- of hoger, zijnde de 
4
