onderhavige wetsvoorstel valt buiten de voorbereidingstijd van zes maanden voor de 
ketenpartijen, waarin de motie voorziet. Dat hangt samen met de bijzondere parlementaire 
behandeling van dit wetsvoorstel in verband met de betrokkenheid van de Staten van Aruba, 
die van Curaçao en die van Sint Maarten. Daarnaast betreft dit wetsvoorstel slechts de 
aanpassing van een paar procedures die in een rijkswet zijn geregeld (octrooigeschillen bij de 
rechtbank Den Haag, civiele cassatiezaken die afkomstig zijn uit het Caribische deel van het 
Koninkrijk en procedures op grond van de Rijkswet Noodvoorzieningen Scheepvaart). Voor 
deze procedures is een specifieke, afzonderlijke voorbereidingstijd niet nodig, omdat de eisen 
die relevant zijn voor het inrichten van het digitale systeem uit de eerste drie wetsvoorstellen 
volgen.  
 
De leden van de PVV-fractie lezen dat in het wetsvoorstel belemmeringen voor het digitaal 
voeren van procedures worden weggenomen en vragen om welke belemmeringen het gaat. 
Het gaat om belemmeringen in de formulering van de wet die handelingen op papier 
voorschrijft. In het onderhavige wetsvoorstel gaat het bijvoorbeeld om artikel 25 van de 
Rijkswet Noodvoorzieningen Scheepvaart. Het eerste lid bepaalt dat een verzoekschrift in 
drievoud moet worden ingediend en in het derde lid staat dat de griffier de verzoeker en 
andere belanghebbenden bij aangetekende brief in kennis stelt van de dag waarop de zaak ter 
rolle wordt uitgeroepen. In een digitale omgeving is het in drievoud indienen van een 
procesinleiding niet nodig, omdat processtukken in het digitale dossier van de partijen ter 
beschikking worden gesteld. De kennisgeving van de griffier bij aangetekende brief kan 
voorts worden vervangen door een schriftelijke kennisgeving via het digitale systeem, waarbij 
met behulp van notificaties langs elektronische weg een vergelijkbare waarborg wordt 
geboden dat berichten van het gerecht de belanghebbende partijen bereiken. 
 
2. De prejudiciële procedure 
De leden van de VVD-fractie vragen hoe vaak er door de gerechten in het Caribisch deel van 
het Koninkrijk gebruik zal worden gemaakt van de mogelijkheid om prejudiciële vragen te 
stellen aan de Hoge Raad. Deze leden willen graag weten of verwacht wordt dat de Caribische 
rechters relatief gezien vaker of minder vaak van deze mogelijkheid gebruik zullen maken dan 
hun collega’s uit het Europees gedeelte van het Koninkrijk. 
Mijn verwachting is dat in ieder geval niet meer prejudiciële vragen worden gesteld dan het 
huidige aantal vragen dat afkomstig is van de Nederlandse gerechten (dat zijn gemiddeld zes 
gestelde en behandelde vragen per jaar).  
 
3. Voorbereiding van het wetsvoorstel 
De leden van de SP-fractie zijn benieuwd of er van de overzeese gebiedsdelen wordt verwacht 
(en kan worden verwacht) dat zij in eenzelfde tempo als in Nederland de digitalisering van de 
rechtspraak doorvoeren en vragen naar de uitvoering van KEI in specifiek de overzeese 
gebiedsdelen.  
Het Programma KEI heeft alleen betrekking op de digitalisering van civiel- en 
bestuursrechtelijke procedures bij de gerechten in het Europese deel van het Koninkrijk. De 
rechterlijke instanties die een digitaal systeem voor gegevensverwerking ter beschikking 
stellen, worden opgesomd in artikel 1 van het Besluit digitalisering burgerlijk procesrecht en 
bestuursprocesrecht. Dat zijn de gerechten als bedoeld in artikel 2 van de Wet op de 
Rechterlijke Organisatie (de rechtbanken, gerechtshoven en de Hoge Raad), de Afdeling 
bestuursrechtspraak van de Raad van State, het College van Beroep voor het bedrijfsleven en 
de Centrale Raad van Beroep. De voorgestelde wijzigingen in verband met de twee 
wetsvoorstellen KEI hebben derhalve vooralsnog geen consequenties voor de wijze van 
procederen in de overzeese gebieden. Daarmee is in dit wetsvoorstel ook rekening gehouden.
