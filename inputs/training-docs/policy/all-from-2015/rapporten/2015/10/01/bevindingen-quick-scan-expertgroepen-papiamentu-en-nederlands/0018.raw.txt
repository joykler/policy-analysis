17 
 
2. Interpretatie en perceptie van de expertgroepen 
 
 
 
 
 
2.1 Inleiding 
In het rapport van de EP en dat van de EN wordt in hoofdstuk 2 duidelijk welk standpunt 
elke expertgroep inneemt ten opzichte van het rapport van de Taalunie. De EN geeft in het 
hoofdstuk Nederlands op zijn BESt: een nadere beschouwing vooral een uitleg van  het 
Taalunie-advies: het hoofdstuk gaat in op de achtergronden van de door de Taalunie 
voorgestelde koerswijziging en op de praktische invulling daarvan. Een andere balans in het 
taalaanbod, waarbij ‘verhoudingsgewijs meer Nederlandstalig dan Papiamentstalig aanbod 
een noodzakelijke maatregel is om kinderen voldoende taalcontact te bieden om op het 
gewenste niveau te komen’ (p. 13), staat daarbij centraal. Deze prominentere rol van het 
Nederlands moet samengaan met versterking van de onderwijsstatus van het Papiamentu. 
“Voor het welslagen van de beleidsombuiging en voor behoud en uitbouw van het draagvlak 
is het cruciaal om stappen te ondernemen die de positie en rol van het Papiaments in het 
onderwijs verduidelijken en verbeteren.” (p. 11) 
 
De EP zet in Interpretatie en perceptie van de voorstellen in Nederlands op zijn BESt (maar 
ook in hoofdstuk 1, de inleiding) vraagtekens bij een aantal uitgangspunten in het advies van 
de Taalunie en bepaalt zijn standpunt ten aanzien van onder meer de voorgestelde 
functiescheiding,  de 90-10-verhouding tussen Nederlandstalig en Papiamentutalig 
onderwijs en de vraag in welke taal leerlingen dienen te worden gealfabetiseerd.  
De door de expertgroepen gewenste situatie, zoals die onder meer uit hoofdstuk 2 naar 
voren komt, verschilt, met name waar het de onderwijsconstructie betreft. Waar de EN een 
constructie schetst waarbij aanzienlijk meer plaats wordt ingeruimd voor het Nederlands als 
instructietaal vanaf groep 1 en daarmee min of meer haaks staat op het gevoerde beleid van 
de afgelopen jaren, schetst de EP een situatie met een transitioneel tweetalig model, die 
dichter bij het de afgelopen jaren gevoerde beleid en bij de praktijk van een aantal scholen 
staat.  
  
Naar het oordeel van de EP wordt ‘in een ‘ideale situatie’ het onderwijs namelijk 
aangeboden in de taal waarin het kind zich het meest comfortabel voelt, de taal van de 
primaire socialisatie en de thuistaal’ (p. 44). Daarbij wordt een late transitie naar de 
instructietaal in het primair onderwijs (Nederlands) beter geacht dan een snelle overgang 
(p. 11). De EP (p. 20) gaat ervan uit dat het door de Taalunie voorgestelde kader voor de 
verdeling van het taalaanbod gedifferentieerd kan worden ingevuld en wel zodanig dat in de 
onderbouw méér dan 10% van het onderwijsaanbod in het Papiamentu plaatsvindt.
