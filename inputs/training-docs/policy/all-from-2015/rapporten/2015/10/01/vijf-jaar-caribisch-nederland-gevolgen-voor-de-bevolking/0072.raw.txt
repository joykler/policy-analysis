– De hoogte van de belastingdruk zou (rekening houdend met de inflatie) in het jaar van
invoering (2011) ‘ongeveer gelijk [...] moeten zijn aan de opbrengst die het oude
Nederlands Antilliaanse belastingstelsel (in 2010) op de Caribisch Nederlandse eilan-
den genereerde’ (tk 2011/2012).
– Een van de uitgangspunten voor het nieuwe stelsel was dat er een andere verdeling
van de belastingdruk kon komen ten opzichte van het oude stelsel. In dat kader is
gekozen voor een verhoging van de indirecte belastingen en een verlaging van de
directe belastingen (vooral de loon- en inkomensbelastingen). Caribisch Nederland
liep daarmee voor op de recente plannen om in Nederland eveneens een dergelijke
verschuiving aan te brengen, met als doel de economie een impuls te geven en de
werkgelegenheid te bevorderen.
Het feit dat het stelsel eenvoudiger werd ingericht, met een grotere nadruk op de indirecte
belastingen, had mede ten doel om het ondernemersklimaat op de eilanden te stimuleren
en zodoende de lokale eilandeconomieën te versterken. Over de hoogte van de sociale
zekerheidspremies en door werkgevers af te dragen werknemerspremies zijn bij de
gesprekken over de belastingherziening geen nadere afspraken gemaakt.
Verantwoordelijk voor de uitvoering van het nieuwe fiscale stelsel is de Belastingdienst/
Caribisch Nederland (b/cn). Deze organisatie is na de transitie onderdeel geworden van de
Belastingdienst Nederland en is als onderdeel van de belastinghervorming gestroomlijnd.
Naast het nieuwe stelsel van rijksbelastingen is er met ingang van 1 januari 2011 ook vast-
gelegd welke lokale belastingen mogen worden geheven door de openbare lichamen van
Bonaire, Sint Eustatius en Saba (zie § 2.6.1).
Naleving en handhaving
Vóór 10 oktober 2010 werden de naleving en handhaving van wetten georganiseerd binnen
de Nederlandse Antillen. De staatkundige verandering heeft ertoe geleid dat hierin veran-
dering is gekomen; er zijn nieuwe instanties gekomen die, naast de openbare lichamen, in
Caribisch Nederland zorgen voor de naleving en handhaving van wetten.
Het algemene beeld is dat sinds de stelselwijziging de uitvoering van de fiscale wetgeving
door de belastingdienst en douane effectiever is geworden. Ook is de naleving door belas-
tingplichtigen toegenomen. Dit is een direct gevolg van het feit dat de belastingen thans
meer bij de bron worden geheven en er dus minder ontgaansmogelijkheden bestaan.
Zo wordt de algemene bestedingsbelasting (abb) nu geheven op het moment van de
invoer van goederen en niet – zoals de naam suggereert – op het moment van verkoop aan
eindgebruikers op het eiland. In de eerste periode na de transitie zijn op Bonaire achter-
stallige belastingen van de Nederlands Antilliaanse periode geïnd van burgers en bedrijven,
maar heeft er ook teruggave van te veel betaalde of ingehouden belastingen plaats-
gevonden.
71 e c o n o m i e
