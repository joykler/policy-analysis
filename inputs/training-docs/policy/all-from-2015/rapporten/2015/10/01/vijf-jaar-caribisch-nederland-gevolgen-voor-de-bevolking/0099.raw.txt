3.2.3 Realisatie en knelpunten
Sinds de staatkundige verandering hebben er geen grote fysieke veranderingen plaats-
gevonden in de havenfaciliteiten van de drie eilanden. Wel hebben Nederlandse instanties,
en met name het ministerie van IenM, de eilanden ondersteund bij het versterken van de
havenorganisatie en bij het maken van plannen. Aanpassingen en verbeteringen van de
fysieke haveninfrastructuur beschouwt Nederland als een eilandaangelegenheid. In het
Meerjarenprogramma Caribisch Nederland 2015-2018 wordt hiervan echter afgeweken en
worden financiële middelen vrijgemaakt om de havenfaciliteiten (verder) te verbeteren.
De openbare lichamen van de drie eilanden geven aan dat de prioriteit ligt bij het onder-
houd van de bestaande havenfaciliteiten, zodat de veiligheid en toegankelijkheid van de
eilanden kan worden gewaarborgd. Op Saba is bijvoorbeeld de huidige toestand van de
golfbrekers dusdanig slecht dat deze kunnen bezwijken door een orkaan, waardoor het
eiland langdurig geïsoleerd kan raken. De afspraken met het ministerie van IenM en de
financiële bijdrage in 2014 door Nederland zijn met name gericht op het ondersteunen van
de eilanden bij het oplossen van dit soort achterstallig onderhoud.
Naast het plegen van onderhoud hebben de eilanden ook plannen voor meer strategische
veranderingen in de havenfaciliteiten. Op Bonaire stond bijvoorbeeld al vóór de staat-
kundige verandering de verplaatsing van de zeehaven op de agenda, om ruimte te schep-
pen voor het cruisetoerisme en te voldoen aan de groeiende vraag naar opslagruimte en
los- en laadcapaciteit. Ook zou uitbreiding kunnen betekenen dat het beter mogelijk wordt
direct goederen in te voeren in plaats van via Curaçao, wat gunstig kan zijn voor de prijzen
van levensmiddelen. Inmiddels zijn verschillende onderzoeken uitgevoerd en ruimtelijke
plannen gemaakt, maar er zijn nog geen concrete fysieke stappen ondernomen. Ook de
plannen voor het verlengen van de bestaande golfbreker en het uitbreiden en verbeteren
van het haventerrein op Sint Eustatius zijn (nog) niet in uitvoering genomen.
3.3 Luchthaven en vluchtroutes
3.3.1 Algemene schets luchthaven verbindingen
De luchthavens zijn in Caribisch Nederland van essentieel belang voor de verbinding met
de buitenwereld. Op Saba en Sint Eustatius zijn de luchthavens onderdeel van het open-
baar lichaam. Op Bonaire is de luchthaven een overheids-nv (schema 3.2).
98 f y s i e k e i n f r a s t r u c t u u r
