De op het eiland aanwezige instelling die sociale kanstrajecten aanbiedt is eveneens door de
inspectie bezocht. De inspectie constateert dat de kwaliteit van het onderwijs verbeterd is
ten opzichte van een eerder bezoek, vooral wat betreft het aangeboden programma.
Al langer voldoen de aspecten intake, didactisch handelen, leertijd en leeromgeving aan de
basiskwaliteit; nieuw is dat nu ook het aspect samenhang aan de basiskwaliteit voldoet.
Het didactisch handelen behoeft evenwel aandacht, en op andere punten voldoet dit
onderwijs nog niet aan de basiskwaliteit. Voor de opbrengsten van de trajecten bestaat
nog geen norm; het gaat om slechts weinig jongeren; in een periode van drie jaar zijn er
24 ingeschrevenen (in 2012/’13 waren het er 11, van wie 7 betaald werk hebben gevonden).
In 2013 heeft de inspectie voor het laatst gerapporteerd over de kwaliteit van de onderwijs-
zorg en de naleving van de wet- en regelgeving door het expertisecentrum voor de onder-
steuning van zorgleerlingen. Tweejaarlijks voert de inspectie evenwel monitorgesprekken
over de voortgang van het ontwikkelingstraject. Het expertisecentrum verzorgt zelf geen
specialistisch onderwijs; dit wordt verzorgd door de scholen. Centrale vraag is of en in
welke mate het expertisecentrum bijdraagt aan de basiskwaliteit van de onderwijszorg op
Saba.
Momenteel zijn er iets minder dan honderd leerlingen waarmee het expertisecentrum
bemoeienis heeft. Een zorgverlener of therapeut behandelt een groot deel van deze leer-
lingen, aangezien het enkelvoudige problematiek betreft. Een aantal leerlingen ondervindt
cognitieve problemen, gedragsproblemen of een combinatie van beide; deze leerlingen
hebben feitelijk specialistisch onderwijs nodig. Het expertisecentrum kan deze leerlingen
niet zelf opvangen, maar biedt ofwel speciale lessen op school aan ofwel ambulante bege-
leiding van docenten. De rol van het expertisecentrum is volgens de inspectie zichtbaar en
herkenbaar voor het onderwijs, maar de geboden zorg voldoet nog niet volledig aan de
basiskwaliteit. Samen met de scholen zouden de planmatigheid van de zorg en ambulante
begeleiding, de samenwerking en kwaliteitszorg, verbeterd moeten worden. Eerst dan is er
sprake van basiskwaliteit van de onderwijszorg.
Sint Eustatius
Sint Eustatius heeft vier scholen voor primair onderwijs, verschillend naar denominatie. Een
van die scholen heeft inmiddels de basiskwaliteit bereikt en voor de andere scholen is dat,
hoewel verschillend in huidige kwaliteit, volgens de inspectie eveneens haalbaar. Wel is de
situatie soms precair. De school die nu reeds een goede basiskwaliteit heeft, heeft finan-
ciële perikelen en kan daardoor vertrekkende leerkrachten niet vervangen. Bovendien
heeft de school vanwege huisvestingsproblemen twee vestigingen, die niet naast elkaar
liggen. De grootste zorg voor deze school is stabiliteit en verankering. Een andere school
voor primair onderwijs heeft sinds zeer recent een nieuwe directeur. Zorgelijk is dat hier
het leerlingenaantal gering is en daarmee de financiële positie van de school onzeker. Op
een van de andere scholen is met name de planmatige zorg en begeleiding van leerlingen
die extra aandacht behoeven een punt van zorg.
134 o n d e r w i j s
