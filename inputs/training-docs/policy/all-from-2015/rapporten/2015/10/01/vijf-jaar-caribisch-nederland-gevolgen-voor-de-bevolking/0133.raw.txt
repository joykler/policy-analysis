Voor Bonaire heeft de Nederlandse Taalunie geadviseerd om in het onderwijs eerder en
intensiever in te zetten op versterking van het Nederlands én behoud en versterking van
het Papiaments; de staatssecretaris heeft dit advies overgenomen (tk 2014/2015c).
Goed bestuur
Op 1 augustus 2010 werd voor Europees Nederland de Wet goed onderwijs goed bestuur
van kracht. Voor Europees Nederland geldt een normering voor minimumleerresultaten
die voor Caribisch Nederland, gezien het geringe aantal leerlingen, niet haalbaar wordt
geacht. Kwaliteitscriteria wat betreft bestuur en governance, zoals een scheiding van intern
toezicht en bestuur, zouden pas op termijn gaan gelden; gedacht werd aan vijf jaar na de
transitie (tk 2014/2015d). Per 1 augustus 2016 zullen onderdelen van de sectorwetten die
betrekking hebben op de bestuurlijke en governance aspecten in werking treden.
De Inspectie van het onderwijs heeft destijds gewezen op knelpunten die het bestuurlijk
vermogen en bestuurlijke verhoudingen hinderen. Belangrijkste knelpunten hangen samen
met de schaal van de eilanden met slechts een gering aantal potentiële bestuurders en
vaak nauw onderling verweven relaties.
4.5 Resultaten vijf jaar later
Op basis van de meest recente rapporten van de inspectie (Inspectie 2014) kan volgens de
staatsecretaris geconcludeerd worden dat de ontwikkeling in het primair onderwijs bevredi-
gend verloopt: er is één school op Sint Eustatius die aan de basiskwaliteit voldoet
(tk 2014/2015d); recentelijk is dat ook het geval voor drie basisscholen op Bonaire.
Aandachtspunten zijn evenwel de kwaliteitszorg en de ondersteuning van zorgleerlingen.
In het voortgezet onderwijs wordt de situatie echter ‘fragiel’ genoemd en dat geldt voor alle
drie de eilanden: verbetering van het onderwijs komt niet snel genoeg van de grond. Voor
een belangrijk deel is dat te wijten aan een gebrek aan bestuurskracht; alle drie de scholen
hebben tot voor kort te kampen (gehad) met bestuurlijke problemen. Op Bonaire lijken de
problemen het grootst: de examenresultaten in 2014 vielen tegen en lieten zelfs een ach-
teruitgang zien. In reactie op de geconstateerde problemen zal de staatssecretaris aanvul-
lende bekostiging voor het voortgezet onderwijs beschikbaar stellen en bestuurscoaches
inzetten ter verbetering van de bestuurskracht. Wel gaf de staatssecretaris aan dat het niet
realistisch is om te verwachten dat de resultaten zeer binnenkort op Europees Nederlands
niveau zullen liggen (tk 2014/2015d).
Wat betreft de kwaliteit van het middelbaar beroepsonderwijs kan slechts van een beperkt
aantal opleidingen de resultaten worden vastgesteld; bovendien zijn de resultaten verte-
kend door achterblijvende kwaliteit van de examinering. In 2014 stelde de inspectie vast
dat geen enkele onderzochte mbo-opleiding vooralsnog aan de basiskwaliteit voldeed.
Wat betreft de sociale kanstrajecten jongeren laten de laatste bevindingen verbeteringen
zien.
132 o n d e r w i j s
