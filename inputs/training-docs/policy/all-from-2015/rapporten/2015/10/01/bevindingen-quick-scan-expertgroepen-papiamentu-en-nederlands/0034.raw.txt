33 
 
De EN (p. 34) acht vertaling van de uitgezette nieuwe koers naar doelstellingen 
(tussendoelen, kerndoelen) niet passend binnen het tijdsbestek van de quick scan en  
adviseert, net als de EP, ‘in een later stadium een nadere inventarisatie uit te voeren naar 
de bestaande doelstellingen en daarbij te analyseren in hoeverre deze passend zijn dan wel 
aangepast dienen te worden’. Voorts acht de EN het noodzakelijk referentieniveau 1F voor 
het eind van het PO vooralsnog ook geldig te verklaren voor de Nederlandse taalbeheersing 
van leerlingen in Bonaire. Wel wordt gesteld dat de weg naar dit doel voor Bonairiaanse 
leerlingen anders moet zijn dan voor Nederlandse:  ”De operationalisatie van deze weg met 
behulp van tussendoelen zal plaats moeten vinden op basis van ervaring met een 
methodische aanpak en uiteindelijk vastgelegd moeten worden in een methode Nederlands 
als Vreemde Taal voor Bonaire.” (p. 35). Daarbij wordt tevens gewezen op de noodzaak een 
met 1F vergelijkbare doelformulering voor het Papiamentu te ontwikkelen. 
 
Nadere uitwerking van doelstellingen geeft ook nadere informatie over eventueel 
benodigde toetsmaterialen. De EN adviseert dan ook om op een later tijdstip nader te 
inventariseren welke toetsmaterialen nog ontbreken en daarbij tevens te overwegen of 
ontbrekende materialen nieuw ontwikkeld dienen te worden dan wel aangepast aan de 
lokale situatie. “Het is daarbij eveneens belangrijk de geschiktheid voor de (taal)context van 
Bonaire te bepalen van de toetsen Nederlands die momenteel worden afgenomen, waarvoor 
de toetsresultaten worden gebruikt en in hoeverre de resultaten worden benut voor een 
vervolgtraject.” (p. 45-46) 
 
4.4 Overige ondersteunende interventies 
Om de complexe problematiek het hoofd te bieden en het taalaanbod Nederlands te 
verhogen stelt de EN voorts de volgende interventies voor. 
 
 aanpassing van de formatie: de EN adviseert in de bekostiging van scholen standaard 
extra formatieplaatsen mogelijk te maken voor:  
- één full time taalcoöordinator per school (p. 48); 
- extra onderbouwleerkrachten: één extra leerkracht per groep, waardoor structureel 
werken in kleinere groepen mogelijk wordt (p. 48); 
- ruimere mogelijkheden voor een zogenaamde instroomgroep op elke school, vanaf 
de tweede helft van het schooljaar en de benodigde extra formatie hiervoor (p. 49). 
 
 aanpassing van de onderwijstijd: verlenging van de schooldag met 1 uur extra 
onderwijstijd per dag (p. 50). 
 
 taalvaardigheid ondersteunende interventies: 
- uitwisseling met partners Nederlands als vreemde taal: correspondentieprojecten, 
tandemprojecten, uitwisseling tussen lesgevers NVT (p. 51); 
- vermeerderen van taalcontact: moedertaalsprekers de klas binnen halen (p. 51-52).
