beschikbaar gesteld. Daarnaast hebben het scp en Ecorys nog op eigen initiatief diverse
documenten verzameld over de betrokken voorzieningen.
1.4 Bestuurlijke afspraken
Op de miniconferentie over de toekomstige staatkundige inrichting van Caribisch
Nederland (10 en 11 oktober 2006 te Den Haag) is in de slotverklaring de afspraak opgeno-
men dat na de invoering van de nieuwe bestuurlijke verhoudingen, de Nederlands-
Antilliaanse wetgeving geleidelijk zal worden vervangen door de Europees-Nederlandse
wetgeving; echter, bij de inrichting van voorzieningen zal rekening worden gehouden met
specifieke omstandigheden van de eilanden (legislatieve terughoudendheid). Letterlijk
staat in de slotverklaring: ‘Bij aanvang van de nieuwe staatsrechtelijke positie zal de
Nederlands-Antilliaanse wetgeving die op de drie eilanden van kracht is, van kracht blijven.
Geleidelijk zal deze wetgeving worden vervangen door Nederlandse wetgeving. Gezien
onder meer de bevolkingsomvang van de drie eilanden, de grote afstand met Nederland en
het insulaire karakter zullen echter van de Nederlandse wetgeving afwijkende voor-
zieningen worden getroffen. Er zal zorgvuldig worden geanalyseerd op welke punten afge-
weken zal moeten worden’ (afspraak A5).
Het bestaande Nederlands-Antilliaanse stelsel vormt dus de uitgangssituatie, het
Europees-Nederlandse stelsel vormt het perspectief, en specifieke omstandigheden bepa-
len in welke mate dit perspectief realistisch is. Voor het perspectief van een Europees-
Nederlands stelsel worden normen opgesteld voor een binnen Nederland aanvaardbaar
voorzieningenniveau. Tot het perspectief behoren ook internationale verdragen waaraan
landen zich te houden hebben. Voorbeelden van dergelijke verdragen zijn die van de rech-
ten van het kind en de normen voor de burgerluchtvaart.
Onder het motto ‘centraal wat moet, decentraal wat kan’ is voorts de wens uitgesproken
om zo veel mogelijk taken op de eilanden zelf uit te voeren. Letterlijk staat in de slotverkla-
ring: ‘Uitgangspunt blijft dat zoveel mogelijk taken op eilandniveau worden uitgevoerd
(subsidiariteitsbeginsel) (B7).’ Ten slotte is afgesproken om de uitwerking van de nieuwe
staatkundige structuur vijf jaar na inwerkingtreding te evalueren. Afgesproken is om quick
scans uit te voeren op de terreinen onderwijs, volksgezondheid en sociale zekerheid (B7).
Tevens is afgesproken om te onderzoeken hoe in de nieuwe staatkundige situatie
structurele ondersteuning kan worden geboden om te komen tot een stelsel dat een houd-
baar niveau van voorzieningen mogelijk maakt, onder meer op de terreinen sociale zeker-
heid, pensioenen en volksgezondheid (B20).
De globale afspraken op de miniconferentie zijn verder uitgewerkt in een vijftal bestuurlijke
overleggen in Den Haag, op 31 januari, 18 juni en 20 november 2008, 3 november 2009 en
18 april 2010. Deze hebben geleid tot een aantal concrete afspraken over het te bereiken
niveau van vooral de prioritaire voorzieningen op de eilanden. Bij het eerste bestuurlijk
overleg is het uitgangspunt vastgelegd dat er voor het te bereiken niveau van de voor-
47 v i j f j a a r c a r i b i s c h n e d e r l a n d
