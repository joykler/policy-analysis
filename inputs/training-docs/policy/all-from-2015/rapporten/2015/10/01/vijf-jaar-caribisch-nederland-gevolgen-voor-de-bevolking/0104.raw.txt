3.4.3 Realisatie en knelpunten
Op alle drie de eilanden is het onderhoud van de wegen een belangrijk punt van zorg en is
er sprake van achterstallig onderhoud. Dit heeft te maken met onder andere geldgebrek
van de betreffende overheden. Sinds de staatskundige verandering heeft Bonaire een
groot probleem gehad met het achterstallig onderhoud van de wegen. Ter illustratie:
in 2013 is aangegeven dat er geen geld meer was in het Wegenfonds, het fonds dat de aan-
leg en het onderhoud van het wegennet op Bonaire moet bekostigen. Ook op Sint
Eustatius zijn sinds de staatkundige veranderingen grote problemen geweest met het
Wegenfonds en daarmee met het onderhoud van de wegen. De in 2013 gepresenteerde
ontwikkelplannen van de eilanden zetten een eerste stap in het aanpakken van het achter-
stallig onderhoud van de wegen. De plannen hebben vooral betrekking op de verbetering
van de infrastructuur, waaronder de wegen.
Het achterstallig onderhoud van de wegen heeft ook te maken met de relatief hoge kosten
voor onderhoud; die worden mede veroorzaakt door klimatologische omstandigheden. Op
Bonaire spoelt bijvoorbeeld bij hevige regenbuien het zand weg uit de bermen, waardoor
er diepe greppels ontstaan. Na de regenbuien blijft er bovendien veel water op de wegen
staan. Op de verharde wegen zijn hierdoor de kuilen minder zichtbaar en op de onverharde
8
wegen zorgt dit voor grote modderpoelen.
Niet alleen achterstallig onderhoud zorgt voor extra belasting van het wegennet, maar ook
de toenemende gebruiksintensiteit. Deze is het gevolg van de toename van de bevolking,
van het autobezit en van het toerisme.
In de discussies omtrent het onderhoud van de wegen komt een duidelijk meningsverschil
naar voren over hoe Caribisch en Europees Nederland elkaars verantwoordelijkheden zien.
De eilanden zijn van mening dat Nederland meer mag bijspringen in de aanpak van het
achterstallig wegenonderhoud, maar Nederland vindt dit een lokale verantwoordelijkheid.
Via het bes-fonds worden de eilanden hier door het Rijk ook financieel in ondersteund.
Saba geeft bijvoorbeeld in zijn ontwikkelingsplan aan dat in Europees Nederland weg-
onderhoud een gezamenlijke verantwoordelijkheid is van de gemeenten, de provincie en
het rijk. In Caribisch Nederland daarentegen is het openbaar lichaam van het eiland verant-
woordelijk voor alle wegen op het eiland.
3.5 Energievoorziening
3.5.1 Algemene schets energie
Op Bonaire wordt elektriciteit (en drinkwater) verzorgd door het Water- en Elektriciteitsbe-
drijf Bonaire (web). Dit is een N.V. waarvan het openbaar lichaam 100% van de aandelen
heeft. web heeft alleen het elektriciteitsnet; de productie van energie wordt sinds 2013 ver-
zorgd door het bedrijf Contour Global Bonaire, dat het toenmalige energiebedrijf
Ecopower heeft overgenomen. De productie van energie op Bonaire geschiedt door vijf
dieselinstallaties en dertien windturbines. De windturbines zorgden in 2013 voor 39% van
de energieopwekking en de dieselinstallaties voor 61%.
103 f y s i e k e i n f r a s t r u c t u u r
