5 
 
Uit de deelrapporten komt naar voren dat er punten zijn waarover overeenstemming 
bestaat tussen de expertgroepen en punten waarover (nog) geen overeenstemming 
bestaat. Gezien het feit dat de punten waarover nog geen overeenstemming bestaat (de 
gewenste balans in het taalaanbod en de taal van de alfabetisering), cruciaal zijn voor de 
implementatie, is het van groot belang op korte termijn met het onderwijsveld tot 
overeenstemming te komen. 
 
Aspecten waarover overeenstemming bestaat 
 
Belang van goede taalvaardigheid Papiamentu en Nederlands 
Taalvaardigheid is een basisvoorwaarde om actief in het onderwijs te kunnen participeren. 
Binnen het onderwijs op Bonaire speelt zowel het Papiamentu, voor de meeste kinderen 
moedertaal, als het Nederlands, voor de meeste kinderen een vreemde taal, een rol. Gezien 
het feit dat het Papiamentu maatschappelijk gezien de belangrijkste taal is, dienen kinderen 
op Bonaire een voldoende hoog niveau in het Papiamentu te bereiken om  actief te kunnen 
participeren in de sociaal-maatschappelijke communicatie, waaronder die op de 
arbeidsmarkt. Het feit dat het VO op Bonaire voornamelijk Nederlandstalig is, alsmede  het 
feit dat er een correlatie is tussen de mate van schoolsucces en  taalvaardigheid Nederlands, 
maakt het voor kinderen op Bonaire van belang ook een adequaat taalvaardigheidsniveau in 
het Nederlands te bereiken om actief te kunnen participeren in het onderwijs en de 
Nederlandstalige examens te kunnen afleggen. Op dit moment is de overgrote meerderheid 
van de leerlingen in het onderwijs op Bonaire echter onvoldoende taalvaardig in het 
Nederlands. Zij worden daardoor belemmerd in het doorlopen van een succesvolle 
schoolloopbaan, met alle gevolgen van dien voor hun kansen in de maatschappij en op de 
arbeidsmarkt. 
  
Papiamentu in de voorschoolse educatie  
Beide expertgroepen zijn het erover eens dat stimulering van de taalontwikkeling van 
peuters binnen de voorschoolse opvang belangrijk is én dat deze stimulering primair de 
moedertaal  (Papiamentu) dient te betreffen. 
 
Geen functiescheiding 
De expertgroepen zijn het erover eens dat de in het Taalunierapport voorgestelde functie-
scheiding (Papiamentu als ondersteuning voor identiteitsvorming in sociaal-cultureel en 
maatschappelijk opzicht en Nederlands als  toegangspoort naar kennisontwikkeling) en 
daaruit voortvloeiend verschil in doelstellingen in de onderwijspraktijk niet opportuun is en 
tegelijkertijd ook het idee van gelijkwaardigheid van de twee talen ondergraaft. Men acht 
ruimte en aandacht voor de conceptualiserende functie van taal en academische 
vaardigheid in béide talen belangrijk en het is dan ook zaak in de wetgeving (kerndoelen, 
referentieniveaus) daarmee rekening te houden en in het op te stellen plan van aanpak 
invulling daaraan te geven.
