Op alle eilanden wordt door onderwijsprofessionals de loftrompet gestoken over de
Inspectie van het onderwijs. De inspectie is weliswaar kritisch, maar dat houdt de school
scherp, zo vindt men. Bovendien denkt de inspectie mee met de scholen. Een (tijdelijke)
uitzondering betreft de opinie van de school voor voortgezet onderwijs op Bonaire; hier is
men verbolgen over de handelwijze rond het laatste rapport van de inspectie naar het
bestuurlijk functioneren van de school.
Niet iedereen is echter positief over het onderwijs en ook bij de degenen die stellen dat er
sinds 10 oktober 2010 veel is verbeterd, zijn er zorgen.
9.7.2 Discrepanties in taal
Er zijn grote problemen in het onderwijs als gevolg van discrepanties tussen de taal die
leerlingen thuis spreken en de instructietaal, de taal van de leermiddelen en van de toetsen
en examens op school. In paragraaf 9.8 wordt uitvoerig ingegaan op de taalproblematiek.
Daarom komt hier, om herhaling te voorkomen, deze taalproblematiek minder uitvoerig
aan bod. Het is evenwel goed om te beseffen dat de taalkwestie door de bewoners als een
van de grootste problemen van het onderwijs op de eilanden wordt gezien.
Leerlingen die aan het voortgezet onderwijs beginnen, kampen met grote achterstanden,
die al in het basisonderwijs zijn ontstaan. Die achterstanden zijn voor een groot deel terug
te voeren op het verschil in thuistaal en de taal op school. Leerlingen die het Nederlands
niet goed beheersen, worden volgens betrokkenen cognitief onderschat. Leerlingen raken
gedemotiveerd van het moeten volgen van onderwijs in een voor hen vreemde taal; lera-
ren maken zich er zorgen over of de doelen voor taal zullen worden gehaald.
Het Nederlands als tweede of vreemde taal (op Saba en binnenkort Sint Eustatius) levert
eveneens problemen op; volgens betrokkenen zou het niveau tekortschieten voor een
vervolgopleiding in Nederland.
Ouderbetrokkenheid staat op alle eilanden in de kinderschoenen, en ook dat hangt volgens
sommigen deels samen met de taal en cultuur. Naarmate het aandeel uitsluitend
Nederlands sprekende docenten op een school toeneemt, zouden ouders zich minder
betrokken voelen.
9.7.3 Armoede werkt tegen
Een andere factor die de schoolloopbanen van kinderen negatief beïnvloedt, is de
armoede. Vooral kinderen uit een eenoudergezin hebben het zwaar; hun moeder combi-
neert twee of zelfs drie banen en vaak hebben de kinderen na school ook zelf baantjes om
financieel bij te kunnen dragen. Kinderopvang, naschoolse opvang en bijles zijn voor zulke
ouders niet te betalen en daardoor blijven hun kinderen verstoken van extra onder-
steuning. De slechte financiële situatie van ouders leidt er op Bonaire toe dat een op de
tien kinderen in het voortgezet onderwijs gebruikmaakt van een gratis broodpakket. Vol-
gens de professionals is de groep kinderen die dit nodig heeft echter veel groter, maar
generen ouders zich daarvoor.
Per eiland is er slechts één school voor voortgezet onderwijs, dus alle problematiek komt
hier samen. De problemen zijn volgens professionals het grootst bij vmbo-leerlingen in de
292 g e s p r e k k e n o p d e e i l a n d e n : h e t v e r h a a l a c h t e r d e c i j f e r s
