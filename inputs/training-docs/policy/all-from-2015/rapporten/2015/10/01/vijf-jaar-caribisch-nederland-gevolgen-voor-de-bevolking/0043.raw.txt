1.3 De beschikbare gegevens
Bij de uitvoering van het onderzoek dient rekening te worden gehouden met de beperkte
beschikbaarheid van gegevens die als indicatoren kunnen dienen voor de stand van zaken
op de eilanden. Dat geldt niet alleen voor het aantal indicatoren, maar ook voor de ontwik-
keling van indicatoren in de tijd. Het cbs is bezig met een inhaalslag voor de statistische
informatievoorziening voor Caribisch Nederland, maar op tal van gebieden is de informa-
tievoorziening nog beperkt. De korte tijdsspanne van het onderzoek – het onderzoek is uit-
gevoerd in de eerste helft van 2015 – maakt het ook lastig om binnen de gegeven tijd zelf
ontbrekende primaire data te verzamelen. In het bijzonder het onderzoek naar het voor-
zieningenniveau zal om die reden grotendeels gebaseerd zijn op bestaande rapportages en
secundaire gegevensbronnen.
Het scp heeft zich ingespannen om nieuwe aanvullende gegevens te verzamelen.
Deze bestaan uit de volgende activiteiten:
– een representatieve enquête onder de bevolking van de drie eilanden naar de beleving
van de leefsituatie na de bestuurlijke transitie;
– het voeren van intensieve gesprekken met groepen van burgers op de verschillende
eilanden (de zgn. focusgroepen);
– het voeren van gesprekken met bestuurders, ambtenaren, professionals en burgers op
de verschillende eilanden over hun ervaringen met de situatie na de transitie;
– het voeren van gesprekken met burgers gedurende inloopspreekuren op de eilanden;
– het openstellen van een website door de evaluatiecommissie, waarop burgers via een
formulier hun verhaal over de bestuurlijke transitie kunnen vertellen of specifieke
ervaringen daarmee;
– het voeren van gesprekken met medewerkers van de inspecties die zijn belast met het
toezicht op de prioritaire voorzieningen, en met beleidsmedewerkers en beleids-
uitvoerders van de betrokken ministeries.
Het onderzoek dient een zo feitelijk en objectief mogelijk beeld te geven van ontwikkelin-
gen in Caribisch Nederland op de onderscheiden domeinen en van de sociaaleconomische
situatie. Daarvoor zijn statistische gegevens, microgegevens (van individuele personen) en
kwalitatieve inzichten onontbeerlijk. Voor de beantwoording van de onderzoeksvragen zijn
de volgende bestaande bronnen ingezet:
– statistieken op de onderscheiden domeinen, gepubliceerd door het cbs;
– micro-onderzoek onder de bevolking van Caribisch Nederland, dat is gehouden door
het cbs;
– lokale gegevensbronnen uit enquêtes en registraties van overheidsdiensten;
– informatie beschikbaar bij de Nederlandse toezichthouders van de betrokken voor-
zieningen;
42 v i j f j a a r c a r i b i s c h n e d e r l a n d
