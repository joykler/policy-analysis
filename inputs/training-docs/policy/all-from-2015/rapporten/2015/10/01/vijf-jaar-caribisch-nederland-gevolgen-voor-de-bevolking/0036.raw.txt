vraag of het verstandig is geweest om een stelsel in stand te houden dat qua niveau sterk
achterblijft op het Nederlandse, waardoor grote groepen van de bevolking onder het
bestaansminimum moeten leven. De sociale gevolgen van de armoede hebben namelijk
hun weerslag op alle andere prioritaire gebieden, met name de gezondheidszorg, het
onderwijs en de veiligheid, maar ook op de sociale cohesie op de eilanden.
Dit onderzoek was gericht op de situatie rond vijf prioritaire gebieden, met de econo-
mische situatie als context. Gedurende het onderzoek is echter duidelijk geworden dat de
situatie op een viertal terreinen mede bepalend is voor de uitkomsten die bij de prioritaire
voorzieningen worden behaald. Het gaat hier om de gevolgen van de armoede, de situatie
rond jeugd en gezin, de kwestie van de taal en de bestuurlijke verhoudingen. Door de
armoede zijn de sociale problemen in gezinnen toegenomen. Ouders nemen meer dubbele
banen, waardoor er minder aandacht komt voor kinderen. Dit leidt tot meer huiselijk
geweld, meer complexe problematiek op scholen en meer criminaliteit, enzovoort.
De taalkwestie raakt eveneens alle prioritaire voorzieningen. Discrepanties tussen de voer-
taal en instructie- of examentaal op school zetten kinderen in het onderwijs op achter-
stand. De voertaal kan ook leiden tot communicatieproblemen bij de medische uitzendin-
gen naar anderstalige gebieden en tot problemen bij politionele en justitiële zaken, waar
Nederlands de voertaal is. Ten slotte bepaalt het functioneren van het lokale en het
Nederlandse bestuur mede de maatschappelijke en economische uitkomsten. Er is flinke
kritiek van burgers en professionals, niet alleen op het Nederlandse bestuur, maar ook op
het eigen lokale bestuur, dat op een aantal punten tekort zou schieten of te weinig voort-
varend zou optreden. Verder wordt er door burgers gesproken over vriendjespolitiek en
een democratisch tekort, dat bij de laatste verkiezingen onder meer tot uitdrukking kwam
in het grote aantal gekochte stemmen.
De eilanden hebben te maken met specifieke omstandigheden en een slechte startsituatie
voor de transitie. De specifieke omstandigheden, zoals de kleine schaal, de geïsoleerde lig-
ging, de sterke afhankelijkheid van de import, het lage opleidingsniveau van de bevolking,
de economische kwetsbaarheid, de beperkte bestuurskracht, het gebrek aan continuïteit in
hogere functies, de kwetsbare positie van kinderen en het grote aantal eenoudergezinnen,
maken de eilanden en hun bewoners bijzonder kwetsbaar. Deze omstandigheden verande-
ren niet zo maar doordat men een bijzonder lichaam binnen het Koninkrijk is geworden.
Uit de stukken blijkt dat bij de inrichting en ontwikkeling van voorzieningen, de mogelijk in
aanmerking te nemen bijzondere omstandigheden doorgaans niet expliciet worden
getoetst en er veelal wordt teruggegrepen op bewoordingen die in het Statuut voor het
Koninkrijk der Nederlanden zijn opgenomen. Of en in welke mate bepaalde omstandig-
heden concreet van toepassing zijn op het bereiken van een binnen Nederland aanvaard-
baar voorzieningenniveau, wordt maar in beperkte mate onderzocht.
35 s a m e n v a t t i n g e n s l o t b e s c h o u w i n g
