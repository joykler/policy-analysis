We zullen per eiland uitvoeriger de kwaliteit van het onderwijs beschrijven op basis van de
laatst uitgevoerde onderzoeken van de Inspectie (2014).
Saba
De school op Saba voor primair onderwijs voldoet nog niet aan de basiskwaliteit. De inspec-
tie constateert dat de school vooruitgang boekt bij het bewaken van de kwaliteit van het
onderwijs, het werken met meer resultaatgerichte groepsplannen en het opstellen van
individuele handelingsplannen voor leerlingen met specialistische zorgbehoefte. Voordat
er echter sprake is van het voldoen aan de criteria voor basiskwaliteit, moet er verbetering
zijn in de taakgerichtheid in de onderbouwklassen, het afstemmen van het onderwijs op
verschillen tussen leerlingen, en de zorg en begeleiding voor leerlingen.
De school voor voortgezet onderwijs voldoet evenmin aan de basiskwaliteit; volgens de
inspectie stagneert het verbeterproces. Wel worden de kwaliteitsdomeinen onderwijstijd,
schoolklimaat en het didactisch handelen van docenten al langere tijd als voldoende
beoordeeld. De overige kwaliteitsdomeinen: leerstof, zorg en begeleiding, en kwaliteits-
zorg behoeven evenwel verbetering.
De inspectie vermeldt dat de school een roerige periode achter de rug heeft: in de zomer
van 2014 is het bestuur afgetreden en na de zomer is een nieuwe directeur aangetreden;
tevens zijn er vier nieuwe docenten begonnen. Reden was dat het bestuur besloot de con-
tracten van de zittende directeur en vier al langer op de school werkzame docenten niet te
verlengen. Dat besluit is niet goed gevallen bij leerlingen, docenten en ouders.
Deze betrokkenen zijn ongerust over de toekomst van de school.
De nieuwe directeur moet orde op zaken stellen. Het meest urgent zijn verschillende
onderwijskundige veranderingen en professionalisering. Een goede interne communicatie
is volgens de inspectie noodzakelijk om hiervoor voldoende draagvlak bij de docenten te
creëren. Samen met bestuurscoaches van de vo-raad is men bezig een nieuwe bestuurlijke
constructie op te zetten.
De inspectie vindt het noodzakelijk dat het onderwijsverbetertraject op Saba een nieuwe
impuls krijgt, om zo het onderwijs stabieler te maken en op een hoger plan te brengen.
Transparantie over procedures, een positieve insteek en een goede communicatie tussen
bestuur en andere betrokkenen zijn daarvoor essentieel.
Dezelfde school heeft ook een – beperkte – mbo-afdeling. Ook het mbo voldoet nog niet
aan de basiskwaliteit voor examinering en diplomering. Een van de problemen is dat exa-
minering van opleidingen in een gesimuleerde, gebrekkige setting op school geen realis-
tisch beeld weerspiegelt van de beroepspraktijk. Het is bovendien vaak onduidelijk waarop
de studenten precies worden beoordeeld en waar de cesuur ligt. Wat betreft de diplome-
ring zijn de examendossiers van de kandidaten zeer onvolledig. Door het ontbreken van
stukken kan de examencommissie niet vaststellen of een eventueel besluit tot diplomering
terecht is.
133 o n d e r w i j s
