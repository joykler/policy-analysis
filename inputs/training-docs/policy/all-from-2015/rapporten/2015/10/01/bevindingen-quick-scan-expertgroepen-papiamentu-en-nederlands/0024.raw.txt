23 
 
De EN stelt dat de overgang van voornamelijk Papiamentutalig onderwijs in de eerste vier 
jaren van het PO naar voornamelijk Nederlandstalig onderwijs vanaf groep 5 als een groot 
knelpunt wordt ervaren. “Immers vanaf dat moment vinden niet alleen de lessen in het 
Nederlands (Nederlands als voertaal en instructietaal) plaats, maar dienen de leerlingen ook 
steeds meer in het Nederlands te lezen. De beheersing van het Nederlands van de 
overwegend Papiamentstalige leerlingen is in groep 5 echter nog maar nauwelijks op gang 
gekomen en ontoereikend om het onderwijs in het Nederlands te kunnen volgen. Deze 
breuklijn in de onderwijsconstructie heeft zijn doorwerking op alle volgende jaren van het 
onderwijs. Ook de problematische aansluiting naar het VO en daarop volgende hogere 
vormen van onderwijs is terug te voeren op de ontoereikende Nederlandse taalontwikkeling 
in de vroege jaren van het primair onderwijs.” (p. 12; zie ook p. 26-27) 
 
De EN is dan ook van mening dat herziening van het taalbeleid in het onderwijs met name 
plaats moet vinden in de onderbouw van het PO en dat daar aanzienlijke uitbreiding van het 
taalaanbod Nederlands dient plaats te vinden, mede gezien het nulniveau Nederlands 
waarmee het merendeel van de leerlingen zijn intrede in het PO doet.  De EN stelt (p. 13) 
dat “verhoudingsgewijs meer Nederlandstalig dan Papiamentstalig aanbod noodzakelijk is 
om kinderen voldoende taalcontact te bieden om op het gewenste niveau te komen en de 
doelstellingen voor het Nederlands als voertaal, doeltaal en instructietaal te  bereiken.” Het 
niveau Nederlands van de leerlingen aan het einde van het PO moet goed genoeg zijn om 
‘als basis  te dienen voor verdere ontwikkeling van vakkennis, conceptuele ontwikkeling en 
taalvaardigheid’; dit om recht te doen aan het uitgangspunt van de EN dat ‘de kansen van 
leerlingen op Bonaire op een passend vervolgtraject in het VO en daarna gelijk dienen te zijn 
aan die van Nederlandse leerlingen‘ (p. 25). 
 
Uitgaande van het niveau Nederlands dat aan het eind van de basisschool bereikt moet 
worden (met ‘gelijke kansen’ als uitgangspunt), komt de EN (p. 33-34) uiteindelijk tot de 
volgende inschatting van de benodigde verhouding in taalaanbod; het gaat daarbij om de 
tijd voor de taal als doeltaal (vak), als voertaal (ter regulering van de alledaagse omgang in 
de klas) en instructietaal (middel om vakinhouden aan te leren en examen te doen).  
 
Groep 1 en 2:   variërend van minimaal 50% in de eerste opvang in groep 1 oplopend 
   tot minimaal 80% in de tweede helft van groep 2. Hierbij gaat om het 
   taalaanbod van de leerkracht; de leerlingen zelf zullen zich, zeker in 
   het begin, voornamelijk in het Papiamentu uitdrukken en dienen  
   daarvoor ook voldoende ruimte te krijgen. Bij deze verdeling wordt 
   later (p. 40) de kanttekening geplaatst dat voor meerdere  
   leerkrachten (met name in de onderbouw) geldt dat een (langere) 
   aanloopperiode nodig is om genoemde streefpercentages te bereiken.
