De verbeterpunten die de bewoners noemen voor de infrastructuur verschillen sterk per
eiland (tabel 8.5). Dit weerspiegelt het feit dat de infrastructurele problemen vaak per
eiland verschillen. Op Bonaire en Sint Eustatius dient vooral de kwaliteit van de wegen ver-
beterd te worden. Vooral op Sint Eustatius is men hier zeer kritisch over. Op het bergach-
tige Saba zijn de wegen weliswaar goed, maar vinden sommige bewoners dat de wegen
waar mogelijk verbreed moeten worden, bijvoorbeeld om meer ruimte te geven aan de
brandweer (en ander groot materieel) en fietsers. Verder wordt er door sommige respon-
denten uit Bonaire gevraagd om verbetering van het openbaar vervoer, bijvoorbeeld door
regelmatig bussen te laten rijden, en betere straatverlichting. Tevens wordt aandacht
gevraagd voor een grotere capaciteit en een uitbreiding van de luchtverbindingen, liefst
door meerdere maatschappijen; de onderlinge concurrentie zou niet alleen voor betere
kwaliteit zorgen, maar ook voor lagere tarieven. Voorts vormt de snelheid van het internet
een belangrijk verbeterpunt, met name op de Bovenwinden. Op Bonaire wordt door som-
migen geklaagd over de stroomuitval en op Saba wensen sommige respondenten een ver-
betering van de drinkwatervoorziening. Saba is het enige eiland waar geen leidingwaternet
is aangelegd en waar bewoners afhankelijk zijn van de opslag van drinkwater in water-
tanks. Ten slotte wordt op enkele eilanden de wens geuit om de tarieven voor de verschil-
lende netwerkvoorzieningen te verlagen, met name voor de luchtvaart, het drinkwater en
het internet. Die vindt men te hoog.
Tot slot is in de belevingsenquête gevraagd naar verbetermogelijkheden voor de koop-
kracht van de gezinnen (tabel 8.6). De respondenten vinden vrij eensgezind dat de prijzen
van levensmiddelen omlaag moeten, onder meer door het uitvoeren van meer prijscontro-
les. Vooral op Bonaire vinden veel bewoners dat de prijzen van levensmiddelen omlaag
moeten. Als andere optie om de koopkracht te verbeteren, noemen veel respondenten de
verhoging van de salarissen. Ook meer werkgelegenheid wordt gezien als een mogelijkheid
om de koopkracht te verbeteren. Wellicht opmerkelijk is dat verhoging van het minimum-
loon en verhoging van de uitkeringen weinig worden genoemd als instrumenten om de
koopkracht te verbeteren. Daarbij moet worden aangetekend dat het minimumloon in
Caribisch Nederland veel minder wordt ingezet als instrument voor loonvorming en mini-
male levensstandaard dan in Europees Nederland. Wel willen sommigen, en velen op Sint
Eustatius, een verlaging van de belastingen om de koopkracht te verbeteren. Op Bonaire
zien sommigen wel wat in het beter leren omgaan met geld, als mensen over weinig finan-
ciële middelen beschikken. Ten slotte wordt ook wel gepleit voor specifieke hulp en speci-
fieke voorzieningen voor arme mensen.
258 b e l e v i n g v a n d e b e v o l k i n g
