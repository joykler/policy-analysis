Voorwoord
Op 10 oktober 2010 hebben er grote veranderingen plaatsgevonden in de staatkundige ver-
houding van de Nederlandse eilanden in het Caribisch gebied. Curaçao en Sint Maarten zijn
nieuwe landen binnen het Koninkrijk geworden, en de drie kleinere eilanden Bonaire, Sint
Eustatius en Saba zijn, onder de vlag van Caribisch Nederland, nieuwe openbare lichamen
geworden. Daarmee kwam er een einde aan de Nederlandse Antillen als bestuurlijke enti-
teit. Voor Aruba is er op dat moment niets veranderd in de staatkundige situatie.
Bij de aanloop naar de nieuwe staatkundige verhoudingen is afgesproken om de situatie
na vijf jaar te evalueren. Gekeken zou worden naar de uitwerking van de nieuwe ver-
houding op de situatie op de eilanden. Centraal daarbij staan de bestuurlijke afspraken die
zijn gemaakt om Caribisch Nederland verder te ontwikkelen. De daarvoor in het leven
geroepen Commissie evaluatie uitwerking nieuwe staatkundige structuur Caribisch
Nederland heeft drie onderzoeken uitgezet om de gevolgen voor de wetgeving, het open-
baar bestuur en de bevolking in beeld te brengen. Het Sociaal en Cultureel Planbureau (scp)
is gevraagd om het onderdeel ‘gevolgen van de transitie voor de bevolking’ voor zijn reke-
ning te nemen. Het scp beoogt als onafhankelijke onderzoeksinstelling hiermee bij te dra-
gen aan een beter inzicht in de effectiviteit van de 10-10-10 maatregelen en daarmee aan
de onderbouwing van toekomstig beleid.
De tijd om de gevolgen voor de bevolking in beeld te brengen was beperkt. Het onderzoek
is uitgevoerd in de eerste helft van 2015. Om de gevolgen voor de bevolking in beeld te
brengen heeft het scp een nieuw belevingsonderzoek onder de bevolking van Caribisch
Nederland uitgevoerd, hebben er groepsgesprekken met burgers op de eilanden plaats-
gevonden en is er gesproken met bestuurders, ambtenaren, professionals, ondernemers
en burgers over de situatie aldaar en de ontwikkelingen die zich sedert de transitie hebben
voorgedaan. Een deel van het onderzoek is voor het scp verricht door onderzoeksbureau
Ecorys. Dit betreft met name de onderdelen die betrekking hebben op de economie en de
fysieke infrastructuur van de eilanden. Het belevingsonderzoek en de groepsgesprekken
zijn in handen gegeven van onderzoeksbureau Curconsult. Het scp is en blijft uiteraard ver-
antwoordelijk voor de inhoud van dit rapport.
Het rapport bevat de bevindingen die uit het onderzoek voortvloeien; zij zijn gebaseerd op
bestaande gegevens en gegevens die apart voor dit onderzoek zijn verzameld. In de
opdracht voor dit onderzoek is bepaald dat er geen beleidsaanbevelingen in dit rapport
worden opgenomen, die mogelijk uit de resultaten voortvloeien. Ook is geen toets op de
beleidsveronderstellingen uitgevoerd. Deze veronderstellingen spelen in dit onderzoek een
rol waar het gaat om specifieke omstandigheden op de eilanden van Caribisch Nederland
en het daaraan gerelateerde aanvaardbare voorzieningenniveau.
7 v o o r w o o r d
