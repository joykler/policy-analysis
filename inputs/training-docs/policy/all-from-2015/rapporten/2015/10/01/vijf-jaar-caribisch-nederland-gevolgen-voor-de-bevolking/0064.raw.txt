2 Economie
Michel Briene en Maaike Zwart
2.1 Inleiding
Dit hoofdstuk geeft een beeld van de economische ontwikkelingen op de drie eilanden
vanaf 10 oktober 2010. Oogmerk is om de gevolgen van de transitie voor de bevolking in
een bredere context te plaatsen. Vervolgens bezien wij, voor zover dat nu al mogelijk is,
wat de invloed is van de bestuurlijke hervorming en wat de bijdrage is van belangrijke
externe factoren, waaronder het effect van schommelende olieprijzen op de wereldmarkt
en de stijging van de wereldvoedselprijzen. Daarna worden enkele belangrijke interne fac-
toren nader uitgediept: de doorgevoerde wijzigingen in het fiscale stelsel, de ontwikkeling
van de prijzen en de daarmee verband houdende effecten op de koopkracht, en de effecten
van de bestuurlijke hervorming op het ondernemerschap. In de slotbeschouwing zetten wij
de belangrijkste conclusies op een rij.
Dit hoofdstuk geeft een antwoord op onderzoeksvraag 1:
Hoe heeft de economische situatie op de eilanden zich ontwikkeld sinds 10 oktober 2010?
Welke factoren (bv. met de fiscale wetgeving samenhangende factoren) zijn van betekenis
(geweest) voor de economische ontwikkeling?
Voor de fiscale wetgeving gaat het daarbij in het bijzonder om de effecten op de koop-
kracht, op de consumptie (waaronder de eerste levensbehoeften) en op het investerings-
klimaat.
2.2 Economisch profiel
Eilanden zijn kleine gemeenschappen
Bonaire, Sint Eustatius en Saba zijn eilanden met een (zeer) beperkte omvang qua opper-
vlakte en bevolking. Dit stelt grenzen aan het lokale (economisch) draagvlak en het aanwe-
zige bestedingspotentieel. Om de lokale context en de ontwikkelingen vanaf 10 oktober
2010 goed te kunnen duiden, moet hiermee rekening worden gehouden. Voor een eiland
speelt daarbij in algemene zin mee dat veel van de benodigde goederen en diensten van
elders moeten worden aangevoerd. De beperkte omvang van de bevolking heeft ook
invloed op het lokale economische draagvlak. Bij het aanbieden van bepaalde commerciële
(maar ook niet-commerciële) voorzieningen, is er immers sprake van een drempelwaarde.
Als er te weinig gebruikers zijn, wordt de drempelwaarde niet gehaald en is het (financieel)
niet aantrekkelijk om de betreffende voorziening aan te bieden. Daarnaast speelt ook het
aspect van schaalgrootte. Bij een toename van het aantal gebruikers van een voorziening
63 e c o n o m i e
