3.5 Best practices genderbeleid 
Algemeen 
Defensie kende tot 2011 een actief genderbeleid. Dit heeft destijds geleid tot een aantal 
actieplannen. Het primaire doel van deze plannen was het aandeel vrouwen in de organisatie te 
verhogen. Een samenhangend stelsel van maatregelen op gebieden van in-, door-, en uitstroom 
(vooral werving en selectie, bevordering, loopbaanbeleid, verlofmogelijkheden, arbeidsvoorwaarden 
en organisatiecultuur) zou bijdragen aan dit doel. Die doelen bleken daarmee echter niet te worden 
behaald. Mede om die reden zijn de streefcijfers in 2011 formeel afgeschaft en is het genderbeleid 
onderdeel geworden van het reguliere personeelsbeleid.  
 
Het totaal aandeel vrouwen in de organisatie is sinds 2011 gelijk gebleven rond de 13 procent (zie 
de overzichten in paragraaf 2.5). Het aandeel per rang/schaal is wel gewijzigd. Het aandeel 
vrouwen in de hogere rangen is gestegen terwijl het aandeel in de lagere rangen licht is gedaald. 
 
Inmiddels is er sprake van hernieuwde aandacht en belangstelling voor gender als onderdeel van 
diversiteit, met een verbreding naar inclusiviteit. Onder diversiteit worden alle aspecten verstaan 
waarop medewerkers van elkaar verschillen. Daarbij gaat het zowel om zichtbare kenmerken, zoals 
geslacht, leeftijd en etniciteit, als om minder zichtbare kenmerken, zoals belastbaarheid, ziekte of 
handicap en seksuele voorkeur. Bij inclusiviteit ligt de nadruk op aanvulling en niet op aanpassing 
van de verschillen, op respect voor de verschillen en hoe we met het bestaan van die verschillen 
met elkaar omgaan en samenwerken. Diversiteit gaat over de mix in de samenstelling, ofwel de 
verschillen. Inclusiviteit gaat over gedrag, waarden en spelregels. Inclusiviteit is geen nieuwe vorm 
van diversiteitsbeleid. Het is een andere kijk op de organisatie, die ertoe kan bijdragen dat de 
organisatie en haar cultuur zodanig veranderen dat diversiteitsbeleid sneller wordt geaccepteerd, 
geïntegreerd en verankerd.  
 
Best practices 
In lijn met de hierboven beschreven accentverschuiving, zijn er drie best practices te benoemen.  
 
Doelgroeponderzoek  
In opdracht van Defensie is onlangs onderzoek gedaan naar de motivatie, normen, waarden en 
drijfveren van verschillende diversiteitsdoelgroepen in relatie tot werken bij Defensie. Ook vrouwen 
zijn als doelgroep in het onderzoek meegenomen. De uitkomsten uit het onderzoek dienen als 
aanknopingspunten bij de ontwikkeling van nieuwe campagnes en wervingsactiviteiten om zo 
vrouwen gerichter te kunnen enthousiasmeren voor een baan bij Defensie. 
 
De belangrijkste conclusies uit het onderzoek zijn dat vrouwen over het algemeen positief 
tegenover Defensie staan, voor wat betreft taken, organisatie en medewerkers. Ze zijn vooral 
geïnteresseerd in de maatschappelijke rol van Defensie. Het onderzoek laat echter ook zien dat de 
vrouwen die aan het onderzoek hebben meegedaan, zich onvoldoende bewust zijn van het feit dat 
Defensie naar hen op zoek is. En zich ook onvoldoende realiseren dat Defensie zo veel meer 
verschillende banen heeft dan alleen maar gevechtsfuncties. Die maatschappelijke rol en de 
verschillende beroepsmogelijkheden zullen in het vervolg in de wervingscampagnes veel 
zichtbaarder worden gemaakt.  
 
Werving 
Begin volgend jaar een specifieke wervingscampagne voor vrouwen worden ingezet die gericht zal 
ingaan op de diversiteit aan functies en het werken en leven als vrouw bij Defensie. Daarnaast zijn 
bij de werving de volgende maatregelen genomen om de instroom van vrouwen te bevorderen: 
• Vrouwen worden nadrukkelijk in beeld gebracht in de wervingscampagnes (rolmodellen). 
• In de campagne worden beeld en tekstuitingen opgenomen waarmee de vrouw zich direct kan 
identificeren. Dus een natuurlijk gebruik van vrouwen in de communicatie (beelden, 
rolmodellen, maar ook in verhalen). 
• In de mediaplannen worden ook nadrukkelijke ‘vrouwenzenders’ meegenomen. 
• Het organiseren van een meidenvaardag bij de Marine (wordt elk jaar druk bezocht). 
• Er wordt deelgenomen aan specifieke wervingsevents zoals ‘Vrouw en carrière’. 
• Een derde van de recruiters is vrouw. Deze vrouwelijke recruiters fungeren als rolmodel en als 
vraagbaak voor specifieke ‘vrouwen’ vragen. Zij kunnen uit eigen hand vertellen over hun 
ervaring en beleving als vrouw binnen Defensie. 
 
Combineren arbeid en zorg door verminderde arbeidsduur en deeltijdverlof 
Defensie kent een breed pakket aan arbeidsvoorwaarden om arbeid en zorg te kunnen combineren. 
De wijze waarop deze regelingen worden toegepast hebben directe raakvlakken met genderbeleid.  
• Medewerkers kunnen zorgverlof opnemen of de arbeidsduur flexibiliseren waarbij zij een 
gemiddeld dienstverband hebben van 36 uur in plaats van 38 uur. 16.700 medewerkers,
