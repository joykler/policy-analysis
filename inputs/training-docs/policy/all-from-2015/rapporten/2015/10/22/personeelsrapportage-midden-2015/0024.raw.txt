aanstellingsopdracht gerealiseerd. Hierbij worden door de ADF ook prioritaire doelgroepen 
aangewezen, zoals op dit moment ten aanzien van de recruitment en instroom van vrouwen (van 
14% in 2013 naar de beoogde 20%), van kandidaten behorende tot de oorspronkelijke bevolking 
(Aboriginals) en de instroom van technici. Daarnaast zijn er programma’s met als doel het 
bewustzijn van kansen op een baan bij de ADF te vergroten bij de diverse cultuur- en 
taalgemeenschappen. Ook worden (middelbare) scholen bezocht om de jeugd bekend te maken 
met de ADF.  
 
Ook middels een geïntegreerde aanpak met een civiele partij is het in Australië vooralsnog niet 
mogelijk gebleken om 100 procent instroom te garanderen. Er wordt (om budgettaire redenen en 
vanwege beperkte capaciteit) echter geen gebruik gemaakt van de mogelijkheid tot headhunting 
(het uitzoeken en benaderen van individuele kandidaten).  
 
In het algemeen zijn de krijgsmachtdelen tevreden over de wijze waarop de recruitment met een 
civiele partij wordt vormgegeven. Wel leert de ervaring dat er voldoende militairen bij de werving 
betrokken moeten zijn. Daarbij blijkt de verhouding van 50 procent militair en 50 procent 
ManpowerGroep optimaal. Op elk niveau binnen DFR heeft een medewerker van ManpowerGroup 
een militair aanspreekpunt. Waar medewerkers van ManpowerGroup zich vooral bezighouden met 
backoffice activiteiten als onderzoek naar doelgroepen en (massa)mediale 
arbeidsmarktcommunicatie (waaronder de inzet van social media), dragen militairen over het 
algemeen zorg voor direct contact bijvoorbeeld op scholen. Onder de militaire recruiters bevinden 
zich ook reservisten.  
 
De ManpowerGroup heeft geen rol bij de doorstroom en de uitstroom van militairen in de ADF. In 
het Verenigd Koninkrijk is wel een civiele partner, ook de ManpowerGroup, die zich toelegt op de 
ontwikkeling en de externe employability van militair personeel.  
 
Reservisten 
Ook interessant voor de situatie in Nederland is de wijze waarop de ADF in contact blijft met 
uitstromend personeel. Militairen die tussentijds de dienst verlaten worden automatisch voor de 
duur van vijf jaar aangemerkt als reservist (overigens zonder verdere verplichtingen). Daarna blijft 
men op vrijwillige basis opgenomen in het reservistenbestand. Hierbij heeft men zelf de keuze om 
eventueel weer actief te worden binnen de ADF. Door een speciale website en een applicatie voor 
smartphones en tablets worden vacatures door de defensieonderdelen zelf met het het 
reservistenbestand gecommuniceerd. Door de reservistenstatus zijn hernieuwde arbeidsrelaties 
relatief eenvoudig en snel te realisereren. DFR werft ook reservisten buiten de defensieorganisatie. 
De ADF ondervindt bij het aantrekken en binden van reservisten hevige concurrentie van de 
mijnbouwindustrie, waarin veel oud-personeel werkzaam is. 
 
Conclusie 
Vanuit de vergelijking met Australië komen interessante aanknopingspunten en lessen naar voren 
op het gebied van de instroom van militair personeel en de doorstroom van militair personeel naar 
het reservistenbestand. Doordat de DFR structureel een verbintenis is aangegaan met een civiele 
partner (ManpowerGroup) is men in staat geweest om een verdere professionalisering van de 
instroom van militair personeel te bewerkstelligen. Hierbij zijn met name op het gebied van de 
effectiviteit, de efficiency, de stroomlijning van het proces en in het bereiken van lastig te werven 
categorieën goede resultaten behaald. Sleutel voor succes hierbij is niet geweest het uitbesteden 
van delen van dit proces, maar een geïntegreerde benadering waarbij zowel een civiele partij en de 
militaire recruiting beide vanuit eigen kracht tot een nieuw proces zijn gekomen. Ik betrek deze 
lessen bij de uitwerking van de toekomstagenda voor het personeelsbeleid (Kamerstuk 34 000 X, 
nr. 32). 
3.2 Voortgang pilots reservisten 
Binnen alle zeven defensieonderdelen is gestart met de uitvoering van pilotprojecten. De 
projectvoorstellen zijn opgesteld, ingediend en beoordeeld, een defensiebrede governance 
structuur is ingevoerd en projectgroepen zijn samengesteld en aan de slag gegaan. De 
projectgroepen zijn per defensieonderdeel georganiseerd, maar werken defensiebreed nauw samen 
om hun bevindingen en ervaringen te delen. Met behulp van de uitkomsten van de 
pilotprojecten worden interne mogelijkheden voor intensivering van het reservistenbeleid bedacht 
en uitgeprobeerd, zowel binnen het betreffende defensieonderdeel als defensiebreed. Daarnaast 
wordt met sommige pilots ervaring opgedaan in de samenwerking met de (semi-)publieke overheid 
en private sector. Rapportage over de pilotprojecten vindt eind 2015 plaats, waarbij sommige 
pilotprojecten dan nog niet voltooid zullen zijn.  
- 24 -
