Daarnaast zijn zowel uitvoeren van wettelijke taken, het bestuurlijk handelen van alle partijen alsook 
de ervaringen voor de bevolking constant bewegende onderzoeksobjecten. 
Voor haar werkzaamheden maakt de commissie gebruik van een secretaris en een uitvoerend 
secretariaat. Het uitvoerend secretariaat wordt gaande de evaluatie naar behoefte van de 
commissie en in overleg met de voorzitter nader ingevuld. 
Conform de evaluatieopdracht heeft de commissie tot taak de onderzoekers te selecteren die de 
onderzoeken zullen uitvoeren. Op basis van de evaluatieopdracht heeft de commissie drie 
startnotities opgesteld; een voor de werking van de wetgeving; een voor de werking van de nieuwe 
bestuurlijke structuur en een voor de gevolgen voor de bevolking (zie bijlagen 1 -3). Deze 
startnotities zijn gebruikt om offertes aan te vragen bij onderzoeksinstellingen. De commissie heeft 
op basis van deze offertes drie partijen geselecteerd, te weten Pro Facto/Rijksuniversiteit Groningen 
voor de werking van de wetgeving, DSP-groep voor de werking van de bestuurlijke structuur en het 
Sociaal Cultureel Planbureau voor de gevolgen voor de bevolking. Tijdens een eerste bijeenkomst 
met de onderzoekers en de commissie die is voorzien op 19 december aanstaande, zal de 
commissie de onderzoekers zo nodig nog aandachtspunten meegeven wat betreft de aanpak. 
Omdat de startnotities een meer uitputtend beeld geven van de opzet die de commissie voor ogen 
staat, wordt de aanpak van de evaluatie hieronder op hoofdlijnen geschetst. De aanpak van de 
evaluatie kent grofweg drie opeenvolgende fasen, te weten: 
a) een voorbereidende fase 
b) een veldwerkfase 
c) een afrondende fase 
Fase a 
In de eerste fase, na definitieve gunning van het onderzoek aan een onderzoeksinstelling, 
verder te noemen 'de onderzoekers', ligt het accent primair op deskresearch en literatuur 
onderzoek, waarbij eventueel benodigde feitelijke informatie en documenten worden 
opgevraagd. Waar nodig worden beperkt oriënterende interviews gehouden. In deze fase wordt 
een nadere focus aan het onderzoek gegeven en vinden organisatorische en logistieke 
voorbereidingen plaats, waaronder communicatie naar de in het onderzoek te betrekken 
personen en instanties. In deze fase worden ook afspraken tussen de drie 
onderzoeksinstellingen gemaakt over de wijze waarop onderlinge afstemming plaatsvindt, en 
worden de te bevragen personen en organisaties geselecteerd. Waar nodig worden ook de 
onderzoeksvragen nader geoperationaliseerd, worden de nader te onderzoeken thema's en 
wetten geselecteerd en wordt het te hanteren normenkader verfijnd. Deze fase vindt in de 
maanden januari, februari en maart 2016 plaats. 
Fase b 
De tweede fase betreft het veldwerk en het opstellen van de drie rapporten door de 
onderzoeksinstellingen. Op basis van de bevindingen uit fase 1 zullen (diepte) interviews, 
enquêtes en focusgroepen plaatsvinden onder stakeholders, organisaties en de bevolking.
