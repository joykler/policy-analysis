In deze fase vindt intensieve afstemming plaats tussen de uitvoerders van de drie onderzoeken 
om vast te stellen welke actoren in beeld zijn voor interviews en enquêtes et cetera, zodat kan 
worden vastgesteld welke bundeling mogelijk is. Deze veldfase, die plaatsvindt in de maanden 
april en mei, mondt uit in concept evaluatierapporten. De conceptrapportages worden uiterlijk 1 
juni 2015 aan de commissie aangeleverd. De eindrapporten van de onderzoekers worden 
uiterlijk 31 juli 2015 opgeleverd. Deze rapporten, die - waar er verschillen zijn tussen de 
eilanden - de resultaten bevatten voor Bonaire, Sint Eustatius en Saba afzonderlijk en de 
elementen die specifiek betrekking hebben op het Europees deel van Nederland alsmede een 
algemene analyse, vormen de basis voor fase c. 
In de periode tussen 1 juni 2015 en 31 juli 2015 voorziet de commissie een (schriftelijke) 
tussenrapportage over de voortgang van het onderzoek aan de opdrachtgevers. 
Gedurende deze fase b zal er in de maanden april en mei 2016 een intensief beroep worden 
gedaan op stakeholders, organisaties en de bevolking. Voor het welslagen van de evaluatie is 
het cruciaal dat optimale medewerking aan deze fase van het onderzoek wordt verleend en dat 
de opdrachtgevers deze medewerking waar nodig bevorderen. 
Fase c 
In fase c wordt door de commissie het eindrapport van de evaluatie opgesteld waarin verslag 
wördt gedaan van de resultaten van de drie onderzoeken en waarin deze in onderlinge 
samenhang worden geanalyseerd en voorzien worden van conclusies. Dit eindrapport van de 
commissie bevat waar nodig de resultaten voor Bonaire, Sint Eustatius en Saba afzonderlijk en 
de elementen die specifiek betrekking hebben op het Europees deel van Nederland alsmede 
een algemene analyse. Met het oog op het opstellen van het eindrapport verzamelt de 
commissie ook zelf beelden; niet om het werk van de onderzoekers over te doen, maar om de 
uitkomsten van de drie onderzoeken ook te kunnen spiegelen aan de eigen waarnemingen 
alsook de resultaten van de drie onderzoeken in samenhang te kunnen bezien. 
De secretaris, onder aansturing van de voorzitter en de overige leden van de commissie, stelt 
het definitieve evaluatierapport op. De vaststelling daarvan geschiedt door de commissie in 
volledige samenstelling. 
De commissie is zich ervan bewust dat het werk complex is. Een adequate uitvoering van het 
evaluatieproces, waarin de erkenning van culturele verschillen, divergerende belangen en 
vertrouwelijkheid een belangrijke rol spelen, is van cruciaal belang voor de acceptatie van de 
uitkomsten van de evaluatie. 
Samenhang en begeleidingscommissies 
Gedurende de gehele onderzoeksfase bewaakt en coördineert de commissie de samenhang 
tussen de drie te onderscheiden onderzoeken. Daartoe stelt zij onder meer per onderzoek een 
begeleidingscommissie in, waarin per begeleidingscommissie twee of drie leden van de 
commissie zitting nemen.
