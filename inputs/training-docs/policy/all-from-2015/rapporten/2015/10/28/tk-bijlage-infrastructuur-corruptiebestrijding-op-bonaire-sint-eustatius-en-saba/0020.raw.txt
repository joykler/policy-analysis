dient te worden. Op het, verhoudingsgewijs, kleine eiland is de politieke invloed groot. In combinatie 
met de onderlinge relaties tussen personen en families ligt verstrengeling van belangen op de loer.  
 
In interviews komt naar voren dat op Sint Eustatius  de besluitvorming soms ondoorzichtig is, en dat 
(externe) ‘belanghebbenden’ soms op onoorbare wijze invloed trachten uit te oefenen op deze 
besluitvorming. Hierover wordt door een bestuurder opgemerkt dat: 
 
“Met name de familiebanden en de vriendenkringen die bestaan op de eilanden maken het nemen 
van onpopulaire beslissingen lastig. Dan kom je op zo’n moment als bestuurder alleen  
te staan. Of de goede weg wordt bewandeld blijkt op zo’n moment afhankelijk van sterk, eenzaam en 
solistisch optreden van spilfunctionarissen; bijvoorbeeld van een eilandsecretaris, van een 
gezaghebber en ook van gedeputeerden”.  
 
Eerst in 2012/2013 is men begonnen met het beschrijven van procedures. Voor zover deze 
procedures zijn vastgesteld en geïmplementeerd, ervaren respondenten dat bepaalde procedures 
worden omzeild. Als voorbeeld moge gelden dat bij  voorgenomen benoemingen  niet altijd het 
advies van de Rijksvertegenwoordiger wordt gevraagd. Door het ontbreken van de nodige checks and 
balances schiet het toezicht op overheids- nv’s te kort. 
De Raad heeft kennis genomen van een initiatief van de Gezaghebber  om  “integriteits- clinics” te 
organiseren. Vanwege de daarmee gemoeide kosten is dit initiatief niet uitgevoerd.   
 
 
Met betrekking tot de het integriteitsbeleid  op Saba oordelen  respondenten overwegend positief.  
De samenleving heeft vertrouwen in de lokale overheid. Op Saba is er sprake van (langdurige) 
stabiliteit in het openbaar bestuur. De besluitvorming op Saba wordt als transparant ervaren. Het is  
uiteraard ook op Saba  noodzakelijk  om met regelmaat het geldende integriteitsbeleid tegen het 
licht te houden.   
3.5. De Nationale Ombudsman 
Met klachten over (onder andere) de lokale overheid, de Rijksdienst Caribisch Nederland, de politie 
en het Openbaar Ministerie kan men op BES-eilanden bij de Nationale Ombudsman terecht. Een van 
zijn taken is te zorgen dat alle wetten, regels en bestuurlijke procedures goed uitgevoerd en 
toegepast worden. De Ombudsman kan worden gebeld of per digitaal klachtenformulier worden 
benaderd. Vanaf 10 oktober 2012 is de Nationale Ombudsman bevoegd om klachten te behandelen 
over de lokale besturen op de BES-eilanden.  
Betrokkenen geven in de interviews aan over het algemeen enthousiast te zijn over de functie van de 
Ombudsman op de BES-eilanden:  
“Als je bijvoorbeeld kijkt naar de functie van Ombudsman, hier op Bonaire dan zie ik dat zo’n 
instrument wel werkt bij het bevorderen van integriteit. Het blijkt toch een ‘stok achter de deur’ te zijn 
als je zegt: ‘deze zaak moet geregeld worden, want de zaak ligt bij de Ombudsman’. Het blijkt dat de 
bestuurders gevoelig zijn dit soort mogelijke ‘druk’ van buitenaf. Het goede van de ombudsman is dat 
men daar geen (politieke) invloed op heeft”.
