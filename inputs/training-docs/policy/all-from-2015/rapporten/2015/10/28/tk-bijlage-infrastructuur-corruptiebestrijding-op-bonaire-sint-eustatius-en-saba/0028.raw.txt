6. Conclusies ten aanzien van de centrale vraag en de deelvragen 
  
 Ten aanzien van de centrale probleemstelling: ‘Op welke wijze is de infrastructuur van de 
corruptiebestrijding op de BES-eilanden in de praktijk vormgegeven en geeft dit voldoende 
waarborgen om corruptie effectief te bestrijden?’ 
Conclusie: 
De Raad stelt vast dat de infrastructuur van de corruptiebestrijding op de BES-eilanden twee kanten 
kent; een preventieve kant die vooral gericht is op de ontwikkeling van integriteitsbeleid en het 
voorkomen van corruptie en een repressieve kant gericht op de opsporing en vervolging van 
(ambtelijke) corruptie.  
De Raad concludeert dat zowel aan de preventieve als ook aan de repressieve kant stappen vooruit 
zijn gemaakt, maar dat doorontwikkeling absoluut noodzakelijk is om van deze infrastructuur een 
slagvaardig en krachtig instrument te maken.   
 
 Ten aanzien van de eerste deelvraag: ‘hebben de bij de corruptiebestrijding betrokken 
organisaties zicht op de aard en omvang van corruptie op de BES-eilanden?’ 
Conclusie: 
De Raad concludeert dat betrokken organisaties maar zeer ten dele inzicht hebben in de aard en 
omvang van corruptie op de BES-eilanden. Omdat het aan ‘harde’ cijfers ontbreekt is het moeilijk om 
steekhoudende uitspraken te doen over de aard en omvang. Wel zijn er stevige aanwijzingen dat er 
sprake is van een toename van ambtelijke corruptie (actieve- respectievelijk passieve omkoping) die 
verder gaat dan een ‘vriendendienst of ‘niet integer handelen’ waarbij meer sprake is van 
‘onzorgvuldigheid’ dan van bewust misbruik.     
 
 Ten aanzien van de tweede deelvraag: ‘op welke wijze wordt in de praktijk invulling gegeven 
aan het integriteitsbeleid en welke leer- en verbeterpunten zijn daarbij te signaleren?’ 
Conclusie: 
De Raad concludeert dat het integriteitsbeleid op de BES-eilanden maar mondjesmaat tot stand komt. 
Er zijn wel stappen vooruit gemaakt. Tegelijkertijd lijkt men van de urgentie om ‘woorden’ ook om te 
zetten in ‘daden’ niet altijd doordrongen. De gezaghebbers en de bestuurscolleges  moeten meer hun 
verantwoordelijkheid oppakken bij het ontwikkelen van het integriteitsbeleid dan nu het geval is.    
 
 Ten aanzien van de derde deelvraag: ‘op welke wijze wordt op de BES-eilanden in de praktijk 
invulling gegeven aan de opsporing en vervolging van corruptie en welke leer- en 
verbeterpunten zijn daarbij te signaleren’? 
Conclusie: 
De Raad concludeert dat het OM-BES als aanjager van de strafrechtelijke corruptiebestrijding samen 
met de Rijksrecherche flinke stappen maakt om van de opsporing en vervolging van corruptie 
daadwerkelijk werk te maken. De Raad vindt de ontwikkeling om meer informatie gestuurd te werken 
positief. Het KPCN zal in de optiek van de Raad nu ook daadwerkelijk zich moeten door ontwikkelen 
(o.a. op het terrein van financieel rechercheren) wil het in de toekomst een rol van betekenis spelen 
binnen de corruptiebestrijding.   
 
28
