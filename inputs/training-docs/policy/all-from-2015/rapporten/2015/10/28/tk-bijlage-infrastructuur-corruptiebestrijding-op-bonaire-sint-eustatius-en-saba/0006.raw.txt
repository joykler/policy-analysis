Samenvatting 
De infrastructuur ter bestrijding van corruptie op Bonaire, Sint Eustatius en Saba (BES-eilanden) kent 
twee kanten. Ten eerste het integriteitsbeleid van het Openbaar Bestuur dat gericht is op het 
voorkomen van corruptie en ten tweede een repressieve kant, die gericht is op de opsporing en 
vervolging van corruptie.  
 
‘Corruptie’ heeft vele gezichten. Afhankelijk van de gekozen invalshoek en definitie kan het variëren 
van (relatief) onschuldige vriendendiensten tot en met ernstige vormen van (ambtelijke) fraude en 
omkoping. De Raad concludeert dat op de BES-eilanden nog  stappen  zijn te maken  wat betreft de 
ontwikkeling van het integriteitsbeleid binnen de Openbare Lichamen.   
 
In de publieke opinie bestaat het beeld  dat  op Bonaire ‘corruptie’ een groeiend probleem vormt. 
Hoewel over de aard en de omvang van (ambtelijke) corruptie op basis van de thans beschikbare 
cijfers weinig concreets gezegd kan worden zijn er aanwijzingen dat Bonaire vatbaar is voor vormen  
corruptie.  
 
Op Bonaire lijkt de belangenverstrengeling tussen private, publieke en politieke belangen geen 
uitzondering. Een verontrustend signaal is dat op Bonaire door belangenverstrengeling tussen het 
ambtelijk apparaat, de Eilandsraad en het Bestuurscollege de ‘checks and balances’ verstoord zijn. 
Hoewel de Gezaghebber van Bonaire de intentie heeft uitgesproken om de ontwikkeling van het 
integriteitsbeleid en de corruptiebestrijding ter hand te  nemen, lijken de Eilandsraad en het 
Bestuurscollege niet doordrongen van de urgentie om het integriteitsbeleid ook daadwerkelijk op te 
pakken. Dit komt de geloofwaardigheid van het Openbaar Lichaam Bonaire niet ten goede. 
 
De Raad vraagt ook aandacht voor  de bestuurlijke ontwikkelingen op Sint Eustatius. Ten aanzien van 
integriteit en transparantie van ambtelijke processen is er weinig beschreven en bestuurlijk 
vastgesteld. Sint Eustatius is verhoudingsgewijs een klein eiland dat veel familierelaties kent. 
Daardoor is er sprake van onderlinge afhankelijkheid. De invloed van de politiek en het bestuurlijk 
apparaat is groot.  
 
De Raad duidt de situatie op  Saba als overwegend  positief. De investeringen in goed bestuur 
(procedures, besluitvorming) werpen hier hun vruchten af.  
 
Het Openbaar Ministerie-BES (OM-BES) is  –in samenwerking met de Rijksrecherche–  de aanjager 
van de opsporing en vervolging van de (ambtelijke) corruptie op de BES-eilanden. Omdat het OM-BES 
op dit moment een goede informatiestructuur mist, kan het (nog) niet altijd in volle omvang de 
signalen over mogelijke corruptie objectiveren. Dat het OM-BES zich samen met haar partners inzet 
om deze informatiepositie te verbeteren is een belangrijke stap in de goede richting.  
 
De Wet ‘Bevordering Integriteitsbeoordelingen door het Openbaar Bestuur’ (BIBOB) is niet van 
toepassing op de BES-eilanden. De Wet BIBOB is een belangrijk, preventief en onmisbaar instrument 
om (meer) structuur te brengen in het beoordelen van vergunningen, aanbestedingen en subsidies.  
 
 
De functie van de Nationale Ombudsman op de BES-eilanden levert  een positieve bijdrage aan het
