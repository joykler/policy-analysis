HOOFDSTUK 1. HET STELSEL VAN SOCIALE ZIEKTEKOSTENVERZEKERINGEN 
 
 
1.1 Inleiding 
 
Het Nederlandse stelsel van sociale ziektekostenverzekeringen is opgebouwd uit twee onderdelen. 
In de eerste plaats bestaat er een verzekering van rechtswege voor de gehele bevolking voor de 
langdurige zorg. Die is geregeld in de Wet langdurige zorg (Wlz). De Wlz vergoedt de kosten van 
langdurige zorg voor mensen met een ernstige beperking door een handicap, chronische ziekte of 
ouderdom. In de tweede plaats is er de verzekering tegen de kosten van op herstel gerichte zorg. 
Dit is geregeld in de Zorgverzekeringswet (Zvw). Hiervoor zijn mensen verplicht zich te 
verzekeren. Met de sociale verzekeringen van de Wlz en de Zvw zorgen we er in Nederland voor 
dat iedereen die daar recht op heeft, de noodzakelijke zorg krijgt.  
 
Solidariteit vormt de basis voor deze sociale ziektekostenverzekeringen. Daarom betalen mensen 
ook op het moment dat ze niet ziek zijn en geen zorg nodig hebben mee aan de verzekeringen. De 
kosten voor de Wlz worden grotendeels gefinancierd uit een inkomensafhankelijke premie. Deze 
wordt samen met de premies voor de andere volksverzekeringen geïnd door de Belastingdienst. De 
Zvw wordt voor een groot deel gefinancierd uit een nominale premie en een inkomensafhankelijke 
bijdrage, die wordt geïnd door de Belastingdienst. De nominale premie betalen verzekerden 
rechtstreeks aan de zorgverzekeraar die zij zelf hebben uitgekozen. De zorgverzekeraars bepalen 
zelf de hoogte van de door hen uitgevoerde zorgverzekering. Die premie moet voor iedereen die 
deze verzekering afsluit hetzelfde zijn. Om te voorkomen dat hierdoor de financiële 
toegankelijkheid van de zorg in gevaar komt, is de zorgtoeslag in het leven geroepen. Deze biedt 
een inkomensafhankelijke tegemoetkoming in de kosten van de nominale premie. Zo is het stelsel 
solidair en kan iedereen verzekerd zijn tegen de kosten van noodzakelijke zorg. 
 
De Wlz is een verzekering van rechtswege. Dat betekent -enkele uitzonderingen daargelaten- dat 
mensen automatisch verzekerd zijn wanneer zij ofwel in Nederland wonen ofwel aan de 
Nederlandse loonbelasting zijn onderworpen. Voor de Zvw zijn mensen niet automatisch verzekerd. 
Zij moeten die verzekering afsluiten bij een zorgverzekeraar die zij zelf kiezen. De meeste mensen 
die Wlz-verzekerd zijn, zijn verzekeringsplichtig voor de Zvw. Veruit het grootste deel van de 
Nederlandse bevolking sluit een zorgverzekering af en betaalt (maandelijks) nominale premie aan 
een zorgverzekeraar. In totaal waren er eind 2014 16.823.215 Zvw-verzekerden (13.394.257 Zvw-
verzekerden boven de 18 jaar) die 14,7 miljard euro aan nominale premie en 3,1 miljard euro aan 
eigen betalingen (eigen bijdragen en eigen risico) hebben betaald. Daarnaast is 22,4 miljard euro 
aan inkomensafhankelijke bijdrage geïnd.  
Deze monitor gaat niet in op deze grote groep Zvw-verzekerden, maar concentreert zich op enkele 
relatief kleine groepen die bijzondere aandacht verdienen. Groepen waarvoor aparte regelingen zijn 
gecreëerd en waarvan de uitvoering wordt verzorgd door het Zorginstituut Nederland 
(Zorginstituut). Kennis van de omvang van de totale groep verzekerden is echter van belang om de 
bijzondere groepen, die in het vervolg van deze monitor worden besproken in perspectief, te 
kunnen plaatsen. 
 
1.2 Wlz-verzekerden en Zvw-verzekeringsplichtigen 
 
Voor de volksverzekeringen, waarvan de Wlz er één is, zijn personen die in Nederland wonen van 
rechtswege verzekerd. Ook personen die hier niet wonen, maar die in Nederland werken en 
loonbelasting betalen, zijn van rechtswege verzekerd. Hierop geldt een aantal uitzonderingen. Deze 
zijn opgenomen in het Besluit uitbreiding en beperking kring verzekerden volksverzekeringen 1999 
(BUB 1999). Bijvoorbeeld buitenlandse diplomaten en ambtenaren, personeel van volkenrechtelijke 
organisaties en personen die op grond van de Europese sociale zekerheidsverordening onder de 
wetgeving van een ander land vallen. Andersom zijn er personen die in het buitenland wonen en op 
grond van het BUB 1999 toch onder de Nederlandse wetgeving vallen, zoals Nederlandse 
ambtenaren in het buitenland en tijdelijk buiten Nederland studerenden. Vreemdelingen die illegaal 
in Nederland verblijven en vreemdelingen zonder verblijfsvergunning zijn uitgesloten van de Wlz-
verzekering en daardoor van de toegang tot de (Zvw) zorgverzekering. Zij hebben in voorkomend
