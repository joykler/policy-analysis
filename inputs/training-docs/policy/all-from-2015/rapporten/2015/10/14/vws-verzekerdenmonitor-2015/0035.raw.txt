7.5 Opbrengsten en kosten van in het buitenland wonende verzekerden en 
verdragsgerechtigden 
 
Hieronder wordt nader ingegaan op de aan het buitenland betaalde zorgkosten van in het 
buitenland wonende verdragsgerechtigden en de geïnde verdragsbijdragen. 
 
7.5.1 Heffing en inning van de verdragsbijdrage 
 
Gezinsleden van Zvw-verzekerden die ouder zijn dan 18 jaar, alsmede gepensioneerden en 
uitkeringsgerechtigden en hun gezinsleden van 18 jaar en ouder, betalen voor hun verdragsrecht 
op zorg in het woonland een verdragsbijdrage aan het Zorginstituut.  
De verdragsbijdrage bestaat uit drie componenten en is vastgesteld overeenkomstig de wijze 
waarop de premie is samengesteld voor mensen die in Nederland verzekerd zijn. Dat betekent dat 
gepensioneerden en uitkeringsgerechtigden een afgeleide van zowel de inkomensafhankelijke Wlz- 
en Zvw-component als de nominale Zvw-component betalen. De gezinsleden van 18 jaar en ouder 
betalen alleen een afgeleide van de inkomensonafhankelijke nominale Zvw-component.  
Het totaal van deze componenten wordt vermenigvuldigd met de zogeheten woonlandfactor.  
Met de woonlandfactor wordt tot uitdrukking gebracht in welke mate de in het woonlandpakket 
opgenomen zorg zich verhoudt tot de in het Nederlandse pakket (Zvw en Wlz) opgenomen zorg. 
Deze woonlandfactor is het verhoudingsgetal tussen de gemiddelde kosten van zorg in het 
woonland en de gemiddelde kosten van zorg in Nederland. Voor het merendeel van de EU- en 
verdragslanden is dit verhoudingsgetal minder dan 1.  
Over 2014 betaalden de verdragsgerechtigden in totaal € 95,9 miljoen aan verdragsbijdrage.  
In 2013 ging het om een bedrag van € 97,4 miljoen. Het betreft een lichte daling van € 1,5 miljoen 
(een daling van ongeveer 1,5%). 
 
7.5.2 Vergoeding van zorgkosten aan het buitenland 
 
Voor de door het woonland verleende zorg aan verdragsgerechtigden betaalt Nederland (in casu 
het Zorginstituut) jaarlijks een bedrag aan het desbetreffende woonland. Afhankelijk van de 
berekeningsmethodiek van het land in kwestie wordt de zorg ofwel vergoed op basis van werkelijke 
18
bedragen ofwel op basis van gemiddelde kosten.  
In tabel 7.2 zijn de betaalde zorgkosten (werkelijke en gemiddelde zorgkosten) aan buitenlandse 
verzekeringsinstellingen opgenomen. 
 
Tabel 7.2 Betaalde zorgkosten aan buitenlandse verzekeringsinstellingen.  
(x € 1 mln.) 2013 2014 verschil 
werkelijke kosten 186,8 146,0 -40,8 
gemiddelde kosten  96,7  79,2 -17,5 
Totaal  283,5  225,2 -58,3 
 
In 2014 betaalde het Zorginstituut in totaal € 225,2 miljoen aan de buitenlandse 
19
verzekeringsinstellingen die verantwoordelijk zijn voor de zorgverlening aan de betrokkenen.  
In 2013 bedroeg dit een totaalbedrag van € 283,5 miljoen. Ten opzichte van 2013 zijn de door 
Nederland aan het buitenland betaalde zorgkosten in 2014 dus met € 58,3 miljoen gedaald 
Conclusies kunnen hier nog niet aan worden verbonden. Fluctuaties in de aan het buitenland 
betaalde zorgkosten kunnen namelijk door velerlei factoren worden veroorzaakt. Onder meer de 
lange doorlooptijden, wisselkoersen, stelselwijzigingen in andere landen en de wijze van de 
berekening van declaraties door het buitenland kunnen hierbij een rol spelen. Het is daarnaast 
aannemelijk dat er een substitutie-effect optreedt doordat verdragsgerechtigden in toenemende 
mate zorg in Nederland ontvangen (zie paragraaf 7.6).  
                                                 
18
 Sinds 1 mei 2010 dient afrekening van zorgkosten plaats te vinden op basis van werkelijk gemaakte kosten. 
Alleen als dit voor lidstaten niet mogelijk is, kan worden gedeclareerd op basis van gemiddelde kosten.  
19
 Dit bedrag kan nog wijzigen, vanwege de lange doorlooptijden in het interstatelijke declaratieverkeer.
