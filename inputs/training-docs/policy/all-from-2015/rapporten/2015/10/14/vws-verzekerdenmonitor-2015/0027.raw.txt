HOOFDSTUK 5. GEMOEDSBEZWAARDEN  
 
5.1 Inleiding  
 
Gemoedsbezwaarden zijn personen die op grond van hun levensovertuiging bezwaar hebben tegen 
elke vorm van verzekeringen. Een gemoedsbezwaarde kan bij de SVB ontheffing van de 
premieplicht aanvragen voor zowel de volksverzekeringen als de werknemersverzekeringen. 
Voorwaarde hiervoor is dat de gemoedsbezwaarde verklaart dat hij gemoedsbezwaren heeft tegen 
elke vorm van verzekeringen en dat hij daarom noch zichzelf, noch iemand anders, noch zijn 
eigendommen heeft verzekerd. Dit is geregeld in artikel 64 van de Wet financiering sociale 
verzekeringen.  
 
Gemoedsbezwaarden voor de Wlz zijn automatisch ook uitgesloten van de verzekeringsplicht voor 
de Zvw. Na het verlenen van een ontheffing meldt de SVB de gemoedsbezwaarden aan bij diverse 
organisaties, waaronder het Zorginstituut Nederland.  
Bij gemoedsbezwaren blijft in het geval van de Wlz, de verzekering van rechtswege bestaan, maar 
wordt de betrokkene vrijgesteld van de verplichting tot premiebetaling. De gemoedsbezwaarde 
heeft wel de verplichting om bijdragevervangende belasting te betalen die de premie (Wlz) en 
inkomensafhankelijke bijdrage (Zvw) vervangt. De hoogte van de bijdragevervangende belasting 
voor de Zvw is gelijk aan de inkomensafhankelijke bijdrage die de gemoedsbezwaarde zou hebben 
moeten betalen, indien hij wel verzekeringsplichtig zou zijn geweest. De bijdragevervangende 
belasting die de gemoedsbezwaarde betaalt, wordt door het Zorginstituut Nederland op per 
huishouden beheerd.  
 
Gemoedsbezwaarden hebben recht op vergoeding van ziektekosten uit de door hen betaalde 
bedragen aan bijdragevervangende belasting, voor zover de ziektekosten niet uitstijgen boven het 
saldo van de spaarrekening en voor zover het gaat om in de Zvw geregelde aanspraken. Als niet 
alle bijdragevervangende belasting aan ziektekosten is vergoed wordt aan het einde van het jaar 
(maximaal) de helft van de dat jaar ingelegde bijdragevervangend belasting overgemaakt naar het 
Zvf. Blijft er na de bijdrage aan het Zvf nog een restant-saldo over, dan wordt dat overgeheveld 
naar het volgende jaar. 
 
5.2 Aantal gemoedsbezwaarden  
Sinds de invoering van de Zorgverzekeringswet in 2006 tot 2012 is het aantal geregistreerde 
gemoedsbezwaarden licht gestegen. Vanaf 2012 is het aantal gemoedsbezwaarden vrij constant te 
noemen.  
 
Tabel 5.1 Aantal gemoedsbezwaarden per 31 december (bron: Zorginstituut) 
 
2010 2011 2012 2013 2014 
Personen 11.819 12.186 12.500 12.566 12.504 
Huishoudens 3.489 3.614 3.549 3.702 3.679 
 
5.3 Rekeningen gemoedsbezwaarden  
 
Tabel 5.2 geeft de baten en lasten weer voor de jaren 2010 tot en met 2014. In deze tabel zijn alle 
baten en lasten samengenomen zonder uitsplitsing naar het betreffende jaar. Als het Zorginstituut 
Nederland bijvoorbeeld in het jaar 2013 een declaratie van een bezoek aan een ziekenhuis 
ontvangt, dan wordt deze declaratie aan het jaar 2013 toegerekend, ook wanneer het bezoek aan 
het ziekenhuis in het jaar 2012 heeft plaatsgevonden.  
Tabel 5.2 geeft de omvang van de gedeclareerde kosten over 2014 weer. De tabel bevat naast de 
toevoegingen en onttrekkingen aan de spaartegoeden in 2014 ook de effecten van gewijzigde 
gegevens over de toevoegingen en onttrekkingen betreffende het budgetjaar 2013 en voorgaande 
jaren. Op basis van de verwerking van de declaraties is de oorspronkelijke raming voor zorglasten 
over 2013 met € 0,4 miljoen naar boven bijgesteld. De raming van de bijdragevervangende 
belasting 2013 is in 2014 met € 0,6 miljoen neerwaarts bijgesteld.
