Bij twee maanden betalingsachterstand wordt de ‘tweedemaandsbrief ‘ gestuurd. De 
zorgverzekeraar moet een betalingsregeling aanbieden om de openstaande schuld, eventuele 
incassokosten en rente alsnog te betalen, automatische incasso aanbieden en de mogelijkheid 
bieden de polis te splitsen als er sprake is van meerdere verzekerden. Ook moet hij wijzen op de 
mogelijkheid van schuldhulpverlening en de gevolgen als de premieachterstand verder oploopt.  
 
Na vier maanden wordt de ‘vierdemaandsbrief’gestuurd. De zorgverzekeraar dient de wanbetaler te 
informeren dat bij zes maanden premieachterstand melding aan het Zorginstituut zal volgen. De 
verzekerde kan bij de zorgverzekeraar het bestaan van de achterstand betwisten. Zolang over deze 
betwisting geen definitieve (al dan niet rechterlijke) beslissing is genomen, mag de verzekerde niet 
bij het Zorginstituut worden aangemeld.  
 
Bij een premieachterstand ter grootte van zes maanden nominale premie wordt de verzekerde 
aangemeld bij het Zorginstituut. Na aanmelding als wanbetaler betaalt de verzekerde in plaats van 
de nominale premie een (hogere) bestuursrechtelijke premie aan het Zorginstituut. De 
zorgverzekeraar ontvangt voor het verzekerd houden van de wanbetaler een bijdrage uit het 
Zorgverzekeringsfonds. 
 
De zorgverzekeraar blijft, ook na de aanmelding bij het Zorginstituut, proberen de premieschuld, 
inclusief rente- en incassokosten, te innen. Hoewel de praktijk bij zorgverzekeraars op onderdelen 
verschilt, volgen alle zorgverzekeraars in grote lijnen het “Protocol incassotraject wanbetalers 
Zorgverzekeringswet” van 16 maart 2011.  
 
Na de aanmelding als wanbetaler betaalt de verzekerde in plaats van de nominale premie een 
(hogere) bestuursrechtelijke premie aan het Zorginstituut.  
Het Zorginstituut heft en int de bestuursrechtelijke premie. Indien mogelijk wordt de inning gedaan 
door bronheffing, waarbij het Zorginstituut aan gemeenten, uitkerings- en pensioeninstanties en 
werkgevers (de zogenaamde broninhouders) meedeelt welk bedrag op uitkering, pensioen of salaris 
dient te worden ingehouden. Indien er geen inkomen is, dan wel niet het gehele bedrag aan 
bestuursrechtelijke premie kan worden ingehouden, draagt het Zorginstituut zorg voor de 
overdracht van de inning aan het CJIB.  
Het Zorginstituut heft en int de bestuursrechtelijke premie totdat de wanbetaler al zijn schulden bij 
de zorgverzekeraar heeft voldaan, er door tussenkomst van een schuldhulpverlener een 
afbetalingsregeling is getroffen, een stabilisatieovereenkomst is overeengekomen of indien er een 
wettelijk of minnelijk schuldtraject loopt en de nominale premie aan de zorgverzekeraar wordt 
betaald.  
 
Sinds 2013 draagt de Belastingdienst de zorgtoeslag voor wanbetalers in het bestuursrechtelijk 
premieregime rechtstreeks over aan het CJIB. Voor het gedeelte van de bestuursrechtelijke premie 
dat niet kan worden voldaan met de eventueel aanwezige zorgtoeslag, verstuurt het CJIB een 
acceptgiro. Het Zorginstituut controleert twee keer per jaar bij het Uitvoeringsinstituut 
Werknemersverzekeringen (UWV) of een wanbetaler wederom een bron van inkomen heeft, zodat 
bronheffing in plaats van incasso kan plaatsvinden. Ook wordt jaarlijks door deurwaarders 
gecontroleerd of er weer een inkomensbron aanwezig is.  
De aan de uitvoering door het Zorginstituut, het CJIB en de deurwaarders verbonden kosten 
worden betaald uit de begroting van het ministerie van VWS.  
 
2.3 Cijfermatige aspecten van de wanbetalersregeling 
 
In deze paragraaf worden de cijfermatige aspecten van de wanbetalersregeling gepresenteerd. 
Deze cijfers zijn afkomstig van zorgverzekeraars, het Zorginstituut, Zorgverzekeringslijn.nl en het 
Centraal Bureau voor de Statistiek (CBS). Bij iedere tabel wordt de bron weergegeven. In de 
tabellen kunnen kleine afrondingsverschillen voorkomen. Om de kenmerken van de groep 
wanbetalers in het bestuursrechtelijk regime te bepalen gaat het CBS uit van de wanbetalers die 
zijn ingeschreven in de basisregistratie personen (BRP). Een deel van de wanbetalers is niet in de 
BRP ingeschreven, waardoor het aantal wanbetalers waarvan achtergrondgegevens bekend zijn 
afwijkt van het aantal wanbetalers bij het Zorginstituut.  
  
 
8
