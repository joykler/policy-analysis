2. Boete(s)  
Wanneer drie maanden na de aanschrijving blijkt dat betrokkene zich nog altijd niet verzekerd 
heeft, legt het Zorginstituut een boete op. De hoogte van de boete is gelijk aan driemaal de tot een 
maandbedrag herleide standaardpremie, zoals bedoeld in de Wet op de zorgtoeslag.  
De hoogte van de boete bedraagt in 2014 €332,25 en kan tweemaal worden opgelegd. De tweede 
boete wordt opgelegd wanneer blijkt dat iemand drie maanden na het opleggen van de eerste 
boete nog altijd niet verzekerd is.  
 
3. Ambtshalve verzekering  
Indien bij een volgende bestandsvergelijking blijkt dat de onverzekerde na twee boetes nog altijd 
onverzekerd is, dan verzekert het Zorginstituut hem ambtshalve bij een zorgverzekeraar. Om te 
voorkomen dat deze verzekerde onmiddellijk na ambtshalve verzekering zijn premie niet betaalt, is 
hij gedurende een periode van twaalf maanden een bestuursrechtelijke premie verschuldigd van 
100% van de standaardpremie (2014: € 110,75 per maand). Deze premie wordt zo veel mogelijk 
door middel van bronheffing geïnd. Een ambtshalve verzekerde kan zich op deze manier niet 
onmiddellijk aan premiebetaling onttrekken.  
 
Het Zorginstituut kan de bestuursrechtelijke premie in de vorm van broninhouding inhouden op het 
loon of de uitkering van betrokkene. Blijkt broninhouding van de bestuursrechtelijke premie door 
het Zorginstituut onmogelijk, bijvoorbeeld omdat er geen regelmatige inkomsten zijn, dan draagt 
het Zorginstituut de inning over aan het CJIB. Het CJIB controleert bij de Belastingdienst of er 
sprake is van zorgtoeslag. Is dit het geval, dan betaalt de Belastingdienst, in opdracht van het 
Zorginstituut, de zorgtoeslag aan het CJIB. Voor het restant van de premie verstuurt het CJIB aan 
betrokkene een acceptgiro. Is er geen sprake van zorgtoeslag, dan verstuurt het CJIB maandelijks 
een acceptgiro aan betrokkene. 
 
4. Terugkeer naar het normale premieregime  
Nadat mensen twaalf maanden ambtshalve verzekerd zijn geweest, worden ze door het 
Zorginstituut aangemeld bij een zorgverzekeraar voor een reguliere zorgverzekering. Alle op dat 
moment nog openstaande maandtermijnen dient betrokkene alsnog te betalen.  
 
3.3 Evaluatie van de Wet Ovoz 
 
In het jaar 2014 is een evaluatie uitgevoerd naar de effectiviteit van de wet Ovoz sinds de 
inwerkingtreding. Het rapport is op 24 september 2014 samen met de evaluatie van de Zvw door 
8
de Minister van VWS aan de Tweede Kamer aangeboden . 
De onderzoekers concluderen dat het systeem van de Wet Ovoz in hoge mate doeltreffend en 
doelmatig is. Het aantal mogelijk verzekeringsplichtige onverzekerden dat in en uit de regeling van 
de Wet Ovoz stroomt, is inmiddels gestabiliseerd op circa 4.500 personen per maand. Uit de 
evaluatie blijkt echter ook dat ongeveer een derde van de 4.500 personen die in en uit de regeling 
stroomt, achteraf gezien niet verzekeringsplichtig blijkt te zijn en onnodig het proces van de wet 
doorloopt. Het gaat hier met name om personen die kortdurend in Nederland woonachtig zijn 
geweest, zoals buitenlandse studenten. De onderzoekers doen daarom aanbevelingen die met 
name gericht zijn op het voorkomen dat deze personen instromen. Mochten personen toch onnodig 
het proces instromen, dan is het zaak dat deze personen zo snel mogelijk weer uitstromen.  
Naar aanleiding van de aanbevelingen is het ministerie van VWS in gesprek gegaan met het 
Zorginstituut en de SVB. De SVB verwachtte de grootste doelmatigheidsslag te kunnen maken met 
een bestandsfilter. Hiermee kan bijvoorbeeld de groep buitenlandse studenten uit de 
bestandsvergelijking gefilterd worden. De SVB is hier sinds maart 2015 mee bezig en heeft 
aangegeven dat deze maatregel tot nu toe succesvol verloopt.  
Daarnaast heeft het Zorginstituut voor het laten uitstromen van personen die onnodig in het proces 
van de Wet Ovoz zitten, afspraken gemaakt over de terugkoppeling van informatie bij twijfel over 
de juistheid van gegevens in de BRP. De gegevens worden dan door de betreffende gemeente 
onderzocht. Hierdoor kan sneller worden gezien of een persoon al dan niet terecht onverzekerd is.  
 
  
                                                 
8
 Kamerstukken II, vergaderjaar 2014–2015, 29 689, nr. 545 
 
20
