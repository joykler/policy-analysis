HOOFDSTUK 6. ILLEGALEN EN ANDERE ONVERZEKERBARE VREEMDELINGEN 
 
 
6.1 Inleiding 
 
In Nederland verlenen zorgaanbieders in voorkomend geval medisch noodzakelijke zorg, ongeacht 
de vraag of en hoe de kosten van die zorgverlening zullen worden vergoed. Daarnaast is Nederland 
ingevolge internationale verdragen inzake het verlenen van medische bijstand gehouden ervoor te 
zorgen dat ook aan personen die onvoldoende middelen hebben medische zorg wordt verleend. Op 
grond van deze twee aspecten is zeker gesteld dat voor iedereen in Nederland medische zorg 
beschikbaar is. 
 
9
Iedere vreemdeling die zonder verblijfsvergunning in Nederland verblijft is er in beginsel zelf 
verantwoordelijk voor dat de kosten van aan hem verleende medische zorg worden betaald. 
Vreemdelingen zonder verblijfsvergunning zijn uitgesloten van toegang tot de sociale 
zorgverzekeringen. Als illegalen en andere onverzekerbare vreemdelingen (hierna: onverzekerbare 
vreemdelingen) geen (particuliere) verzekering hebben gesloten ten laste waarvan de kosten 
kunnen worden gebracht, zullen zij de kosten van verleende medische zorg dus zelf moeten 
betalen.  
 
Indien onverzekerbare vreemdelingen niet in staat zijn de rekening voor de aan hen verleende zorg 
te betalen, worden zorgaanbieders geconfronteerd met (deels) onbetaalde kosten. In gevallen 
waarin ondanks inspanningen van de zorgaanbieder de kosten niet op deze patiënten te verhalen 
zijn, kunnen zorgaanbieders een beroep doen op een wettelijke bijdrageregeling. Deze regeling 
vloeit voort uit de zienswijze van de regering dat de oninbare vorderingen van verleende medisch 
noodzakelijke zorg aan onverzekerbare vreemdelingen in redelijkheid niet alleen door de 
zorgaanbieders gedragen moeten worden. De in de regeling vastgelegde structuur voor financiering 
strookt met de hierboven bedoelde internationale verdragen.  
 
6.2 De wettelijke bijdrageregeling  
 
Op 1 januari 2009 is de wettelijke bijdrageregeling in werking getreden op grond waarvan 
zorgaanbieders een bijdrage kunnen vragen als zij medisch noodzakelijke zorg verlenen aan 
onverzekerbare vreemdelingen die de kosten van de verleende zorg zelf niet kunnen betalen. 
Dit is geregeld in artikel 122a Zvw. Slechts in die gevallen waarin ondanks inspanningen van de 
zorgaanbieder geen kostenverhaal mogelijk blijkt op de patiënt, zijn eventuele particuliere 
verzekeraar of op een andere voorziening, kan de zorgaanbieder een beroep doen op de 
bijdragemogelijkheid die de wet biedt. De bijdrage wordt verstrekt voor zover de kosten voor de 
verleende zorg niet hoger zijn dan in de Nederlandse marktomstandigheden gebruikelijk is. 
Daarbij geldt dat niet direct toegankelijke zorg (zorg die slechts verkregen kan worden op 
verwijzing, indicatie of recept) moet worden verleend door daartoe door het Zorginstituut 
gecontracteerde zorgaanbieders. In de betreffende contracten zijn afspraken vastgelegd op basis 
waarvan de werkwijze bij zorgvragen van onverzekerbare vreemdelingen voor alle betrokken 
partijen transparant en toetsbaar is. Tevens zijn afspraken gemaakt over de hoogte van de 
vergoeding van de zorgaanbieder.  
Bij direct toegankelijke zorg kan de medisch noodzakelijke zorg ook worden ingeroepen bij niet-
gecontracteerde zorgaanbieders. Dat geldt ook voor acute zorg.  
In die gevallen is voor de zorgaanbieder voorzien in een vergoeding van 80% van de oninbare 
vordering. Kosten die verband houden met zwangerschap en bevalling worden voor 100% aan de 
zorgaanbieder vergoed, voor zover de kosten niet op de patiënt kunnen worden verhaald.  
                                                 
9
 Het betreft de volgende groepen vreemdelingen:  
 vreemdelingen die een aanvraag voor een verblijfsvergunning regulier hebben ingediend; 
 vreemdelingen die bezwaar of beroep hebben ingesteld tegen een afwijzende beslissing op een aanvraag voor een 
verblijfsvergunning regulier; en 
 vreemdelingen die niet rechtmatig verblijven.
