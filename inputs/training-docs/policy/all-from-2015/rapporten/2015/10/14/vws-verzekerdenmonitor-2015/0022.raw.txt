HOOFDSTUK 4. VOORLICHTING AAN ONVERZEKERDEN EN WANBETALERS  
 
 
4.1. Inleiding 
 
Zorgverzekeringslijn.nl verzorgt in opdracht van VWS sinds medio 2013 de voorlichtingsactiviteiten 
gericht op wanbetalers en onverzekerden. Zorgverzekeringslijn.nl is onderdeel van de Stichting 
Klachten en Geschillen Zorgverzekeringen (SKGZ). De activiteiten werden vanaf 2007 tot mei van 
dat jaar uitgevoerd door de Stichting De Ombudsman en zijn door de SKGZ voorgezet.  
Het doel van Zorgverzekeringslijn.nl is een bijdrage leveren aan het terugdringen van het aantal 
wanbetalers en onverzekerden door middel van voorlichtingscampagnes en dienstverlening aan 
generieke doelgroepen en aan de professionals in het sociale domein.  
De activiteiten voorzien in informatie en advies over de zorgverzekering, de verzekeringsplicht, wat 
te doen bij betalingsproblemen of onverzekerdheid en biedt zo nodig en gewenst een doorverwijzing 
naar lokaal welzijnswerk of schuldbemiddeling. Informatie wordt onder meer verstrekt via de 
website www.zorgverzekeringslijn.nl en via het gratis telefoonnummer 0800-6464644.  
De aanpak van Zorgverzekeringslijn.nl is in de eerste twee jaren gericht geweest op het vergroten 
van de naamsbekendheid bij de relevante partijen in de branche en het sociale domein.  
 
4.2 Voorlichting  
 
De voorlichtingscampagnes richten zich op de wanbetalers en onverzekerden en op de professionals 
in het sociale domein. Door samenwerking met deze professionals en de zorgverzekeraars ontstaan 
naast voorlichtingscampagnes aan generieke doelgroepen, ook specifieke op maat gesneden 
voorlichtingscampagnes.  
De voorlichting is gericht op een aantal specifieke bevolkingsgroepen, te weten allochtonen, 
arbeidsmigranten, jongeren/studenten, dak- en thuislozen, ouders van pasgeborenen, 
psychiatrische patiënten verblijvende in een GGZ-instelling en sociale minima in de gemeenten met 
de meeste wanbetalers. In 2014 en 2015 zijn daartoe deelprojecten geselecteerd die gedurende 
een aantal maanden leiden tot intensieve voorlichtingsactiviteiten gericht op de professionals, 
organisaties en op de doelgroep zelf. Het betreft de deelprojecten: Gemeenten, Jongeren & 
Studenten, Allochtonen, Uitzendbureau’s, GGZ, Dak- en Thuislozen, Gedetineerden en 
Onverzekerde patiënten (ziekenhuizen). 
 
4.3 Advies en hulp 
 
De dienstverlening vindt plaats via telefonisch contact of per e-mail. Als een wanbetaler of een 
onverzekerde telefonisch of per e-mail contact opneemt, dan wordt aan de hand van de verstrekte 
persoonlijke en financiële feiten en omstandigheden, een praktisch advies gegeven en wordt 
betrokkene zonodig terugverwezen naar de zorgverzekeraar. Daar waar mogelijk en gewenst, wordt 
hij doorverwezen naar de (reguliere) hulpverlening en de gemeentelijke schuldhulpverlening.  
In de projectactiviteiten van Advies en Hulp zijn alle professionals in het sociale domein 
ketenpartner, waaronder Zorgverzekeraars Nederland, de zorgverzekeraars, de NPCF, het 
Zorginstituut, de NVVK en de VNG.  
Daarnaast biedt deze dienstverlening verzekerden de mogelijkheid van ‘een opgaaf van schuld’. 
Deze opgaaf van schuld bevat, naast de eigenlijke schuld bij de betreffende zorgverzekeraar, 
openstaande posten als incassokosten, rente en gerechtelijke kosten. Dit helpt de verzekerde die 
dit wenst op weg om een betalingsregeling te treffen met de zorgverzekeraar of een 
stabilisatieovereenkomst via schuldhulpverlening te verkrijgen. 
In 2015 is de samenwerking met zorgverzekeraars verder uitgebreid en wordt aangesloten bij de 
preventieactiviteiten in het kader van de wanbetalersregeling.  
 
4.4 Resultaten 
 
Iedere maand stijgt het aantal telefonische contacten en het aantal klantvragen. Er is een duidelijk  
verband waarneembaar tussen de voorlichtingscampagnes en de stijging van de dienstverlening. 
Ook leidt de samenwerking met zorgverzekeraars, via de vermelding in de zogeheten 
vierdemaandsbrief en de folder Schuldhulpverlening, tot meer klantvragen.
