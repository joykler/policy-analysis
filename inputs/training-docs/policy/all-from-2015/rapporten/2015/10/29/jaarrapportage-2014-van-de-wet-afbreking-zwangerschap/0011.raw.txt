Jaarrapportage 2014 van de Wet afbreking zwangerschap | oktober 2015 
2 Conclusies 
2.1 Aantal zwangerschapsafbrekingen is vergelijkbaar met 2013  
De eerste hoofdvraag luidde: hoeveel zwangerschapsafbrekingen hebben er in 
Nederland in 2014 plaatsgevonden? 
 
In 2014 werden in totaal 30.361 zwangerschapsafbrekingen uitgevoerd. Daarvan 
waren 3.763 behandelingen bij vrouwen die in het buitenland woonachtig zijn en 
voor de abortus naar Nederland kwamen (12 procent). Het aantal zwangerschaps-
afbrekingen bij vrouwen die in Nederland wonen was 26.592. 
In 2013 waren de cijfers ongeveer gelijk: er waren toen 30.601 zwangerschaps-
afbrekingen: 3.793 bij vrouwen uit het buitenland en 26.758 bij vrouwen woon-
achtig in Nederland.  
De meeste zwangerschapsafbrekingen, ook relatief gezien, vonden plaats bij 
vrouwen die in Noord-Holland en Flevoland woonden.  
 
Het abortuscijfer (het aantal zwangerschapsafbrekingen per 1000 in Nederland 
wonende vrouwen in de vruchtbare leeftijd) was 8,5 evenals in 2013.  
2.2 Stabiel beeld bij veel gegevens 
De tweede hoofdvraag luidde: welke trends kunnen uit de abortusregistratie worden 
opgemaakt met betrekking tot kenmerken van de behandelde vrouwen en de 
verleende zorg? 
 
De meeste gegevens rond de abortushulpverlening die sinds 1984 worden 
geregistreerd, vertonen de laatste jaren een stabiel beeld. Ook de kenmerken van 
de behandelde vrouwen vertonen weinig wijzigingen, evenals de zorgverlening rond 
de abortushulpvraag. Door in te zoomen op de gegevens zijn echter bij specifieke 
onderdelen zeker trends en verschillen met voorgaande jaren zichtbaar. 
2.3 Dalende trend in zwangerschapsafbrekingen bij tieners 
Een opmerkelijke trend is zichtbaar in het aantal zwangerschapsafbrekingen bij 
tieners. In 2014 betroffen 3.181 afbrekingen een tienerzwangerschap, 462 minder 
dan in 2013, een afname van bijna 13 procent. In 2013 was er al een daling van 
10 procent ten opzichte van 2012.  
2.4 Meer medicamenteuze behandelingen  
Sinds 2011 worden ook gegevens rond zorginhoud, behandelingen en complicaties 
geregistreerd. Deze worden benut voor risico gestuurd toezicht en als spiegel-
informatie voor de instellingen die abortushulpverlening bieden.  
Meer dan de helft van de behandelingen vindt plaats onder intraveneuze sedatie. 
Het aantal medicamenteuze behandelingen neemt toe, zowel bij de overtijd-
behandeling (‘abortuspil’) als bij de overige afbrekingen, zowel in de ziekenhuizen 
als in de abortusklinieken. 
 
Pagina 11 van 52
