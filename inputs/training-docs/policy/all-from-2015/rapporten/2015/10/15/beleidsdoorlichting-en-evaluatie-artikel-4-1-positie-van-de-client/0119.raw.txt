Bijlage 3 Ervaringen uit het buitenland 
Literatuurstudie Internationale ervaringen met financiële ondersteuning van pg-
organisaties. Toelichting per land 
De financiering van patiëntenorganisaties in Zweden 
Kenschets van de Zweedse pg-organisaties 
Zweden heeft relatief een beperkt aantal pg-organisaties: naar schatting 100 organisaties. Volgens 
Haarmann (2014) is dit beperkte aantal te verklaren doordat de beïnvloeding van het zorgbeleid 
vooral op lokaal en regionaal niveau plaatsvindt sinds de decentralisatie van zorg en welzijnsbeleid 
in de jaren tachtig. De omvang van de pg-organisaties verschilt enorm (Anell, 2012; Winblad, 
2013). De reumavereniging heeft bijvoorbeeld 60.000 leden maar de meeste organisaties zijn klein 
in omvang (enkele honderden leden). Patiëntenervaringen zijn in de jaren negentig voor lokale en 
regionale bestuurders interessant geworden op het moment dat deze bestuurders verantwoordelijk 
werden voor de kwaliteit van de zorg in ziekenhuizen en andere zorginstellingen. Dat leidde ertoe 
dat de ervaringen van patiënten met de zorg een belangrijk politiek thema werd en dat pg-
organisaties een discussiepartner werden op regionaal niveau.  
 
De Zweedse gehandicaptenfederatie (HSO) is de belangrijkste koepelorganisatie, met 39 
lidorganisaties die in totaal 450.000 leden hebben. Dit zijn volgens Keizer (2010, 2012) bottom up 
organisaties met een sterke invloed van leden. De HSO is een belangrijke gesprekspartner voor de 
regering en voor andere stakeholders.  
 
Rol in het overheidsbeleid 
In Zweden is de gezondheidszorg sinds de jaren tachtig sterk gedecentraliseerd. De regio’s 
bepalen het zorgbeleid ondersteund door raamwetgeving van de landelijke overheid. Er is een 
sterke democratische traditie waarbij burgers nauw betrokken zijn bij het lokale bestuur 
(opkomstpercentage bij verkiezingen tot 85%). Met de decentralisatie is tevens de 
patiëntenparticipatie op de agenda gezet. Vanaf het moment dat lokale- en regionale bestuurders 
te maken kregen met de inkoop van ziekenhuiszorg, eerstelijnszorg en het prioriteren van 
zorgthema’s, is er gezocht naar manieren om ervaringen van patiënten daarbij centraal te stellen. 
Patiëntenvertegenwoordigers komen vier tot 25 maal per jaar bijeen met regionale politici en 
bestuurders om deze thema’s te bespreken. Een meer experimentele vorm is die waarin 
vertegenwoordigers van patiëntenorganisaties samen met zorgaanbieders zorgthema’s bespreken 
met regioparlementen. Elke regio is verplicht een patiëntenraad in te stellen die aanspreekbaar is 
voor individuele patiënten en informatie geeft over de kwaliteit van zorg (Anell, 2012).  
 
Financiering van patiëntenorganisaties 
Patiëntenorganisaties mogen geen financiële ondersteuning ontvangen van commerciële 
organisaties. De patiëntenorganisaties zijn daarmee sterk afhankelijk van de structurele financiering 
van de landelijke overheid. Om voor subsidies van de landelijke overheid in aanmerking te komen 
moeten patiëntenorganisaties meer dan 500 leden hebben en in meer dan tien regio’s 
vertegenwoordigd zijn. Of kleinere organisaties door regionale overheden organisaties financieel 
ondersteund worden is niet bekend. Er zijn op landelijk niveau ook verschillende fondsen die 
projecten van patiëntenorganisaties ondersteunen zoals de Arvsfonden (Het Zweedse 
nalatenschapsfonds). Door dit fonds worden non-profit en vrijwilligersorganisaties ondersteund die 
nieuwe methodieken en activiteiten willen ontwikkelen voor kinderen, jongeren en mensen met een 
handicap.  
 
Beleidsdoorlichting en evaluatie
