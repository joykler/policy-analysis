De pg-organisaties vinden het bedrag en de taken die aan de instellingssubsidie gekoppeld zijn te 
beperkt. Kleine en middelgrote pg-organisaties gaan steeds meer draaien op een klein aantal 
vrijwilligers. Gevolgen: de pg-organisaties gaan minder taken uitvoeren, of de taken minder goed 
uitvoeren. De positie van de cliënt in het zorgstelsel wordt door de aangepaste subsidiesystematiek 
verzwakt. PG-organisaties ervaren hogere verwachtingen van cliënten in de zorg en van 
organisaties in de samenleving - bij minder financiering. De pg-organisaties en koepels vinden dat 
het vouchersysteem niet goed werkt en te inflexibel is. De pg-organisaties spreken zich positief uit 
over de steun van PGOsupport bij organisatieontwikkeling en bedrijfsvoering.  
 
De referentiegroep is van mening dat er meer gedaan moet worden om stem van de patiënt te laten 
horen. In het algemeen geldt voor de meerderheid van de respondenten dat de ervaringskennis 
van patiënten weinig aandacht krijgt en dat er weinig gebruik van wordt gemaakt. De 
referentiegroep constateert dat de bezuiniging van de afgelopen jaren een litteken heeft 
achtergelaten. Om de continuïteit, de kwaliteit en de kennisontwikkeling van de pg-organisaties te 
waarborgen is het dan ook van belang om op een structurele, goede financiële basis te rekenen. 
 
De regionale en lokale belangenbehartiging is door de decentralisaties, extramuralisering en 
ambulantisering belangrijker geworden. De meeste pg-organisaties zijn vooral landelijk actief. De 
koepels van de pg-organisaties vervullen een rol in de aansluiting tussen het landelijke en 
lokale/regionale niveau. Daarnaast zijn Zorgbelangorganisaties en lokale en regionale 
cliëntenorganisaties (RCO’s) actief. De regionale en lokale belangenbehartiging is sterk in 
beweging en kan nu als een lappendeken worden gezien doordat er lokaal grote verschillen zijn. 
Op sommige plaatsen is de lappendeken dikker dan elders, maar structureel gefinancierde 
aandacht voor de versterking van de positie van de cliënt en zijn of haar naaste ontbreekt op het 
lokale niveau. Dat geldt ook voor lotgenotencontact en informatievoorziening op regionaal en lokaal 
niveau, waar het gaat om zorgvraagstukken met een lokaal of regionaal karakter (vaak meer de 
‘care’ dan de ‘cure’). 
 
 
 
Beleidsdoorlichting en evaluatie
