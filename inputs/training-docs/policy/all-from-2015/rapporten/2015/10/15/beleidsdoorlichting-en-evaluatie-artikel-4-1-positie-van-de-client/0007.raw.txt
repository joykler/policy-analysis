Samenvatting 
Versterking positie van de cliënt  
Het ministerie van Volksgezondheid, Welzijn en Sport (VWS) voert beleid om de positie van de 
cliënt in de zorg te versterken. In de begroting van het ministerie van VWS ligt de nadruk op de rol 
van patiënten- en gehandicaptenorganisaties (pg-organisaties) om de positie van cliënten te 
ondersteunen. Er zijn momenteel ca. 200 individuele en drie koepelorganisaties, die vanuit de 
begroting van Volksgezondheid, Welzijn en Sport (VWS) middelen ontvangen. Pg-organisaties 
onderhouden contact met cliënten, zorgverzekeraars en de koepels (Ieder(in), NPCF en LPGGz). 
Pg-organisaties houden zich voornamelijk bezig met informatievoorziening over specifieke ziekten 
en zorg/behandeling, lotgenotencontact, belangenbehartiging, contact tussen en met 
mantelzorgers, en zaken als eigen regie, zelfmanagement (via websites en contactdagen en 
dergelijke). Pg-organisaties worden ondersteund door PGOsupport onder andere met 
organisatieontwikkeling, bedrijfsvoering en deskundigheidsbevordering. 
 
Uit deze beleidsdoorlichting blijkt dat het werk van de pg-organisaties onder meer leidt tot: 
 Betere kwaliteit van zorg, door de inbreng van cliëntenervaringen; 
 Gerichte informatie aan cliënten. Dat levert een betere keuze op van de zorg en leidt regelmatig 
tot preventie. Op basis van ervaringen van andere cliënten wordt nieuwe cliënten een 
handelingsperspectief gegeven om meer van eigen kracht uit te gaan en mogelijk af te zien van 
bepaalde vormen van behandeling; 
 Bijdrage aan wetenschappelijk onderzoek; 
 Maatschappelijke participatie van cliënten met een handicap, gebrek of ziekte; 
 Betere inzet van vrijwilligers en mantelzorgers door informatie over hoe om te gaan met 
bepaalde ziekten, handicaps, geestelijke problemen of beperkingen.  
 
Het veld van de cliënten en hun pg-organisaties/koepels is zeer divers. De cliënten bestaan uit 
allerlei verschillende soorten patiënten en gehandicapten met een vraag naar zorg en hun familie. 
De individuele pg-organisaties zijn veelal georganiseerd rond een bepaalde aandoening. De 
omvang van de pg-organisaties varieert van honderd leden tot enkele tienduizenden. De hele 
kleine organisaties werken vrijwel uitsluitend met vrijwilligers en de grote organisaties kennen een 
mix van beroepskrachten en vrijwilligers. De drie koepels brengen de belangen van de cliënt in bij 
zorgverleners, verzekeraars en het ministerie van VWS. De koepels proberen ook belangen van 
niet-georganiseerde cliënten en lokale/regionale platforms van cliënten te vertegenwoordigen.  
 
Beleidsdoorlichting en evaluatie 
Met het oog op de doelmatigheid en de doeltreffendheid van het beleid worden alle beleidsartikelen 
van de rijksbegroting periodiek geëvalueerd in een beleidsdoorlichting. In deze beleidsdoorlichting 
wordt artikel 4.1. positie van de cliënt van het ministerie van VWS geëvalueerd. Het budget was  
€ 43,0 mln. in 2011 en is verlaagd naar € 25,8 mln. in 2015 (40% minder budget). Het beleid is in 
2011 aangepast en heeft gevolgen voor het veld van pg-organisaties gehad. In deze 
beleidsdoorlichting is gekeken naar de effecten op het veld en zijn interviews en focusgroepen 
gehouden om de beleving van het veld te vernemen.  
 
Doelen en instrumenten van het beleid 
In de visiebrief Bundel je kracht, samen sterk (2011) worden vier taken benoemd voor de pg-
organisaties, de koepels en PGOsupport (een ondersteunende netwerkorganisatie) om de positie 
van de cliënt te versterken: 
 
Beleidsdoorlichting en evaluatie
