Bijlage 2 Aansluiting landelijk, regionaal en 
lokaal 
Het Verwey-Jonker Instituut onderzocht de beleving/aansluiting tussen het landelijke, regionale en 
lokale niveau. In de hoofdtekst van dit rapport staan de conclusies. In deze bijlage wordt dieper 
ingegaan op de knelpunten en mogelijke verbeterpunten, die op spelen bij de aansluiting van het 
beleid voor de positie van de cliënt op meerdere ruimtelijke schaalniveaus.  
 
Knelpunten 
In deze paragraaf geven we de belangrijkste gesignaleerde knelpunten weer.  
 
Lokale cliëntenorganisaties worden in veel gemeenten onvoldoende ondersteund  
Er zijn grote verschillen tussen gemeenten in de mate waarin zij cliëntenorganisaties ondersteunen 
en positie geven. Dit is sterk afhankelijk van de betrokken ambtenaren. Er is sprake van 
decentralisatie, maar ondertussen wordt de lokale belangenbehartiging en inspraak wordt door veel 
gemeenten onvoldoende ondersteund, aldus de meeste geïnterviewden. Hierdoor zijn op sommige 
plaatsen lokale cliëntenorganisaties gestopt en ook gaat het jaarlijks met de gemeente strijden over 
financiering ten koste van het werk van de cliëntenorganisaties.  
 
De voorzitter Regiokamer van het LPGGz zegt hierover: ‘De verhouding tussen gemeenten en 
organisaties verschilt nogal. De ene gemeente heeft er meer oren naar dan andere. Sommige 
organisaties doen het beter dan anderen. Er zijn organisaties die het goed doen, anderen krijgen 
het steeds lastiger omdat gemeenten onvoldoende oog hebben voor deze organisaties. Dus er zijn 
ook regio’s waar het bijna dreigt om te vallen of omgevallen is.’ Een lokale belangenbehartiger 
vertelt dat zij onvoldoende ondersteuning krijgen en volgend jaar veel problemen verwachten 
omdat er opnieuw flink bezuinigd gaat worden: ‘Het wordt steeds moeilijker om het werk uit te 
voeren. Bij onze organisatie zit het geld voornamelijk in de personeelskosten. Het beleidswerk kan 
niet door zomaar door iemand gedaan worden. Er zijn geen andere financiële stromen beschikbaar 
als belangenbehartiger zonder leden. Voor advies over bijvoorbeeld toegankelijkheid wil niemand 
betalen.’  
 
De bureau coördinator van de koepel van Wmo-raden stelt dat in veel gemeenten nog een visie op 
burgerparticipatie gekoppeld aan cliëntparticipatie ontbreekt: ’Ik vind dat je bijna overal witte 
vlekken ziet, burgerparticipatie gekoppeld aan cliëntparticipatie is er nog onvoldoende, vooral 
omdat gemeenten hierop geen visie hebben of niet ontwikkelen. De meeste gemeente zijn nog niet 
zover dat ze brede ondersteuning hebben voor burgers en cliënten in het bijzonder.’  
 
Regionale cliëntenorganisaties en ondersteuningsorganisaties niet overal gefinancierd 
Ook wanneer we kijken naar de belangenbehartiging en ondersteuning op regionaal niveau, dan 
zijn er per regio sterke verschillen. De directeur van een regionale cliëntenorganisatie zegt: ‘Er zijn 
een aantal sterkere regio’s, maar ook kleinere clubs die alleen maar aan het overleven zijn. Die zijn 
erg druk met het regionale en dus hebben ze minder inbreng in het landelijke. Er zijn ook regio’s 
waar niets is. Er zijn ook regio’s die alles met vrijwilligers doen, zonder financiering vanuit de 
gemeenten. Dus als daar iemand omvalt, dan is het heel kwetsbaar. Het regionale/lokale niveau is 
lang niet overal goed geregeld. Zorgbelang zit er soms wel, maar zij hebben soms de ggz-
doelgroep niet onder zich. En nu vallen ook de Zorgbelang organisaties om, dus dan blijft er 
helemaal niets meer over qua belangenbehartiging.’  
 
 
Beleidsdoorlichting en evaluatie
