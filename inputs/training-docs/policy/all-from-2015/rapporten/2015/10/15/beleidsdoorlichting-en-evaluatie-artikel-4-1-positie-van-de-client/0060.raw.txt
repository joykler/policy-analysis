De rol van pg-organisaties in de zorg en maatschappelijke participatie is volgens de internationale 
literatuur een antwoord op en een product van het zorgstelsel en het politieke systeem waarin zij 
opereren (Baggott, Arkin). Daarnaast spelen ook de burgerschapstradities een rol. In Zweden is er 
een sterke betrokkenheid bij het lokale en regionale bestuur, terwijl in Frankrijk de betrokkenheid 
vooral op landelijk niveau is geregeld. Ook is de definiëring van de ’zorggebruiker’ als patiënt of 
consument van invloed op de ondersteuning van pg-organisaties. In Engeland gaat de sterke 
nadruk op marktwerking gepaard met de definiëring van de zorggebruiker als consument die 
volgens de marktwetten vooral gebaat is bij keuzemogelijkheden en e-health diensten. In andere 
Europese landen definieert men de zorggebruiker als patiënt en ligt de nadruk op de rol van de 
patiënt als expert bij de verbetering van de kwaliteit van zorg en dienstverlening.  
 
De meeste landen ontwikkelen vormen van patiëntenparticipatie en burgerparticipatie. Voorbeelden 
zijn financiële ondersteuning van samenwerkingsverbanden van pg-organisaties, en het betrekken 
van patiëntenvertegenwoordigers bij besluitvorming over de gezondheidszorg (Baggott, 2008). Een 
ander voorbeeld is het oprichten van fora waar patiënten, mantelzorgers en gehandicapten hun 
eisen naar voren kunnen brengen. Bij de meeste pg-organisaties gaan de beïnvloeding van de 
besluitvorming gepaard met capaciteitsproblemen. De politieke verschuivingen en veranderingen in 
het zorgstelsel beïnvloeden de relatie tussen pg-organisaties en de overheid, evenals de rol die zij 
in dat zorgstelsel spelen. De nadruk op individuele verantwoordelijkheid, e- health, marktregulering 
en decentralisatie zijn de belangrijkste tendensen in de noordelijke Europese landen. Deze 
tendensen zijn voor de meeste pg-organisaties een grote uitdaging. Zij creëren een spanning 
tussen de dienstverlenende rol van pg-organisaties en de rol van belangenbehartiger.  
 
Trends in de ontwikkeling van pg-organisaties 
Volgens Baggott (2008) en Winblad (2013) neemt het aantal pg-organisaties in alle Europese 
landen toe. Er zijn grote verschillen in stadia van ontwikkeling. Baggott noemt het Verenigd 
Koninkrijk en Nederland als voorbeelden waar de pg-organisaties goed georganiseerd zijn. Een 
andere ontwikkeling is de toenemende samenwerking tussen pg-organisaties op Europees, 
nationaal en regionaal niveau om diensten te verlenen en belangen te behartigen. Baggott 
constateert dat in de meeste Noordelijke landen pg-organisaties zijn gepolitiseerd, dit wil zeggen: 
ze worden door de landelijke en lagere overheden aangesproken op hun rol als belangenbehartiger 
of op hun specifieke expertise op het terrein van de kwaliteit van de zorg. Per Europees land laat 
de mate van politisering van pg-organisaties grote verschillen zien. Nederland, Zweden, Engeland 
en Finland zijn het meest gepolitiseerd. Andere landen zoals Oostenrijk zijn juist meer georiënteerd 
op zelfhulp en ondersteuning van patiënten.  
 
Financieringsbronnen 
De financieringsbronnen van pg-organisaties zijn zeer divers en verschillen per land.  
1. Landelijke, lokale en Europese subsidies 
In Duitsland, Zweden en Engeland krijgen pg-organisaties subsidies van de landelijke en 
regionale overheid voor een deel van hun kerntaken: informatie, dienstverlening en 
belangenbehartiging. Daarnaast zijn er Europese en landelijk projectsubsidies waar pg-
organisaties naast andere organisaties (vrijwilligers- en dienstverlenende organisaties) voor in 
aanmerking kunnen komen.  
2. Fondsen, overheid en particulier 
In veel Europese landen zijn fondsen beschikbaar waar pg-organisaties een beroep op kunnen 
doen.  
3. Zorgverzekeraars 
In Duitsland zijn de zorgverzekeraars verplicht om een deel van hun budget te besteden aan de 
financiële ondersteuning van pg-organisaties en zelfhulporganisaties. Elders zijn wij dat niet 
tegengekomen.  
 
Beleidsdoorlichting en evaluatie 
60
