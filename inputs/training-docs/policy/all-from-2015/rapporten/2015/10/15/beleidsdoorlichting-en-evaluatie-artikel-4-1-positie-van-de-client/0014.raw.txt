Eindoordeel onafhankelijk deskundige 
Eindoordeel onafhankelijk deskundige Beleidsdoorlichting Positie van de cliënt 
Dr. M.T. Slager / Opleidingsmanager Verpleegkunde Haagse Hogeschool en Senior Onderzoeker. 
 
Opdracht 
De mij verleende opdracht luidt het eindrapport van de beleidsdoorlichting van artikel 4.1 van de 
begroting van het Ministerie van VWS te beoordelen op zijn methodologische aanpak (opzet) en de 
volledigheid en consistentie. 
 
Procedure  
Tijdens het evaluatieproces zijn er drie plenaire bijeenkomsten geweest waarbij een concept versie 
van het rapport werd besproken. Hierbij ben ik in de gelegenheid gesteld om commentaar te geven.  
 
Oordeel  
Het onderzoek van Ecorys en het Verwey-Jonker instituut naar Art. 4.1. Positie van de cliënt is 
zorgvuldig uitgevoerd. Vanaf het moment dat Ecorys startte met de beleidsdoorlichting en evaluatie 
waren verschillende partijen betrokken bij het onderzoeksproces, zoals VWS maar ook de vier 
vertegenwoordigers van de koepelorganisaties van de PG-organisaties. Daarnaast was ook de Unit 
PGO betrokken. Dit was belangrijk en relevant voor het evaluatieproces omdat bij het bespreken 
van de tussentijdse rapporten getoetst kon worden of de informatie in het rapport accuraat was. 
Tegelijkertijd was dit ook spannend omdat de beleidsdoorlichting zaken betrof zoals het 
takenpakket van PG-organisaties, de financiën en het budget voor de komende jaren. In dit 
spanningsveld hebben de betrokkenen zich constructief en coöperatief opgesteld en heeft Ecorys 
een onafhankelijk rapport op kunnen stellen.  
 
Wat betreft de uitkomsten van de beleidsdoorlichting en evaluatie concludeer ik dat er goed is 
ingegaan op de vragen en onderschrijf ik de uitkomsten. Er worden in de conclusie verschillende 
opties gepresenteerd die de moeite van het onderzoeken waard zijn om hiermee de 
doeltreffendheid en doelmatigheid te vergroten.  
 
Kanttekening 
Hét instrument van VWS om de positie van de cliënt te verbeteren zijn PG-organisaties. Binnen het 
kader van de evaluatie is de vraag niet gesteld of dit het juiste instrument is. PG-organisaties 
werken hard om voorwaarden te scheppen zodat cliënten hun positie in de zorg kunnen versterken. 
De vraag is in hoeverre de omgeving van de cliënt, en hiermee wordt bedoeld de instellingen en 
organisaties waarmee cliënten in aanraking komen, zoals ziekenhuizen, universiteiten, 
verzekeraars, kortom het hele palet aan organisaties binnen de gezondheidszorg, eveneens 
voorwaarden kunnen scheppen om die positie van de cliënt te versterken. Enkele aanbevelingen 
hiertoe worden in het rapport benoemd. Het zou de positie van de cliënt versterken wanneer 
organisaties in de gezondheidszorg de vier taken zoals benoemd in de visiebrief Bundel je kracht, 
samen sterk dit structureel in hun organisatie zouden organiseren. De rol van de PG-organisaties 
zou dan veel meer kunnen liggen op het organiseren van tegenmacht als in het kritisch volgen van 
organisaties in de gezondheidszorg en of deze voorwaarde scheppend werken om de positie van 
de cliënt te versterken.  
 
Dr. M.T. Slager 
30 september 2015 
 
Beleidsdoorlichting en evaluatie
