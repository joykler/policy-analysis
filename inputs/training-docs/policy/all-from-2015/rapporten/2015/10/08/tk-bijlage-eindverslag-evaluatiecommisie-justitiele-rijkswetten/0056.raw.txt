10 
 
De samenwerking binnen en tussen de landen verloopt volgens de meeste betrokkenen 
redelijk. Wel valt op dat deze over het algemeen meer afhankelijk is van onderlinge 
persoonlijke verstandhoudingen dan van geformaliseerde structuren. Volgens verschillende 
betrokkenen valt hier nog veel winst te behalen. Binnen het KPCN wordt de samenwerking 
bemoeilijkt door grote fysieke afstanden en verschillen in taal. Het overleg tussen de 
korpschefs wordt positief beoordeeld. Hoewel de wet het niet voorschrijft, neemt ook de 
korpschef van het Korps Politie Aruba hieraan deel. 
Politieonderwijs behoeft nadrukkelijke aandacht. Daadwerkelijk gezamenlijk politieonderwijs 
komt maar mondjesmaat van de grond. Dit kan worden verklaard door de fysieke afstanden 
die hiertoe moeten worden overbrugd. In Curaçao en Sint Maarten wordt meer gezien in 
gezamenlijk onderwijs met andere in de rechtshandhavingsketen betrokken instellingen (zoals 
de Kustwacht of de Douane). De (verdere) ontwikkeling van de in deze landen aanwezige 
opleidingsinstituten lijkt noodzakelijk. 
De positie van het RST in de betrokken landen is nadrukkelijk onderwerp geweest van 
onderzoek. De aanwezigheid van het RST wordt van belang geacht nu de GVP niet is 
gerealiseerd en naar verwachting ook niet zal worden gerealiseerd. In de meeste landen is de 
samenwerking tussen het lokale korps en het RST goed (Aruba en Caribisch Nederland) of de 
laatste jaren sterk verbeterd (Curaçao). Voor de verhouding tussen het KPSM en het RST blijkt 
dat niet te gelden. Ook “twinning” komt in Sint Maarten nauwelijks van de grond.  
 
Rw RvdR 
Ten aanzien van de Raad voor de rechtshandhaving is onderzocht wat het vervolgtraject is met 
betrekking tot rapporten van de Raad. Hoewel de politieke aandacht van 
vertegenwoordigende organen (Staten-Generaal, Staten en eilandsraden) klein te noemen is, 
bestaat wel degelijk bestuurlijke aandacht (van betrokken ministers) voor de in de rapporten 
opgenomen aanbevelingen. Personen en instellingen die te maken hebben gehad met 
inspecties van de Raad zijn over het algemeen enthousiast over de rapporten van de Raad. De 
aanbevelingen lijken door hen serieus te worden genomen en vormen onderdeel van 
afspraken die zij maken met betrokken ministers. 
Ook ten aanzien van de Raad geldt een zeker spanningsveld tussen centrale aansturing ten 
opzichte van de decentrale organisatiestructuren. Het beeld ontstaat dat de verschillende 
vestigingen van de Raad (met name die van Curaçao) meer en meer hun eigen weg gaan met 
betrekking tot afbakening van onderzoeken en de daarbij gehanteerde methode. Op langere 
termijn lijkt dit een bedreiging voor de onderlinge vergelijkbaarheid van rapporten van de 
Raad.
