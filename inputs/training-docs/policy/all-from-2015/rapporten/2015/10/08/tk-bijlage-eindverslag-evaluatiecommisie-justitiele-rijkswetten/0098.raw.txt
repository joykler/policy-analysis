52 
 
(artikel 34, vierde lid). Ten aanzien van 'misdrijven die gezien de aard en de frequentie of het 
georganiseerd verband waarin ze worden gepleegd een ernstige inbreuk op de rechtsorde 
vormen' dienen de ministers hun beleid op dat van hun ambtgenoten af te stemmen ('in 
overleg met de procureur-generaal', artikel 36, tweede lid). Het overleg tussen de ministers en 
de PG wordt tenminste eenmaal per jaar gehouden (artikel 36, eerste lid). De positie van de 
PG ten opzichte van de ministers is in het bijzonder versterkt door hem de bevoegdheid te 
geven een aanwijzing, die hij van een minister van justitie ontvangt, voor te leggen aan de drie 
ministers van justitie gezamenlijk, indien die 'naar zijn oordeel het gezamenlijk beleid van de 
landen betreft' (artikel 37). De bedoeling is om de ministers langs deze weg de gelegenheid te 
bieden aanwijzingen van een ambtgenoot, die naar hun oordeel het gezamenlijk beleid raken, 
te toetsen. "Indien de andere ministers van opvatting zijn dat de aanwijzing in strijd is met het 
gezamenlijk beleid dan kunnen ze de andere ministers daarop aanspreken en hem vragen de 
83
aanwijzing in te trekken of te wijzigen". Deze constructie beoogt te voorkomen dat de 
nieuwe landen bij de bestrijding van zware en grensoverschrijdende criminaliteit ieder hun 
eigen weg zouden gaan. 
Ten aanzien van (vermoede) integriteitsschendingen vervult de PG eveneens een centrale rol: 
hij kan (na overleg, dus niet noodzakelijkerwijs in overeenstemming met de minister) de 
(Nederlandse) rijksrecherche verzoeken 'ondersteuning (te) verlenen ten behoeve van 
onderzoek naar integriteitsschendingen en de opsporing van ambtsdelicten' en/of te vorderen 
dat door hem aangewezen ambtenaren van de lokale korpsen daarmee worden belast (artikel 
35, eerste en vierde lid). Hij beschikt daarenboven in alle drie de betrokken Rijksdelen over 
een recherche die hij kan belasten met integriteitsonderzoek (artikel 9 Rw politie). 
Bij nadere bestudering van de Rw OM springt verder in het oog hoe de verhouding tussen 
hoofdofficier en PG gestalte heeft gekregen. De PG 'gaat over de politie' (artikel 11); de 
hoofdofficier heeft op dit vlak geen andere bevoegdheid dan die van iedere andere officier 
van justitie, namelijk die uit artikel 183, eerste lid, van de Wetboeken van Strafvordering van 
de betrokken landen: 'De officier van justitie houdt toezicht op de opsporing van strafbare 
feiten en kan daartoe aan de personen, die met de opsporing van strafbare feiten zijn belast 
of daartoe bevoegd zijn, de nodige bevelen geven.' Verder heeft de rijkswetgever gemeend de 
positie van de PG verder te moeten versterken door hem - anders dan in Nederland - de 
bevoegdheid te geven om over het hoofd van de (hoofd)officier van justitie heen hoger 
beroep in te stellen tegen een in eerste aanleg gewezen strafvonnis (artikel 6, eerste lid, Rw 
OM). De memorie van toelichting gaat ervan uit dat de bevoegdheid tot het instellen van 
84
hoger beroep die tot het intrekken ervan meebrengt. 
                                                           
83
 TK 32018 nr. 3, p. 26-27. 
84
 TK 32018 nr. 3, p. 4. Dit is echter niet evident en deze leemte vergt een voorziening.
