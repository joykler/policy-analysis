31 
 
worden gesteld waartoe onderlinge vergelijkbaarheid dient en of dit uitgangspunt dominant 
behoort te zijn. 
De erkenning en eventuele voortzetting van de ontwikkeling naar meer differentiatie zou 
volgens de Evaluatiecommissie op termijn wel moeten leiden tot een heroriëntatie op de 
opzet van de Raad en zijn werkzaamheden. Volgens de Evaluatiecommissie kan verdere 
differentiatie van inspecties niet voortschrijden zonder het belang van onderling vergelijkbare 
onderzoekingen (gedeeltelijk) te ondergraven en andersom.  
De ene keuze zou betekenen dat in de toekomst meer wordt ingezet op verhoging van het 
aantal zuiver landelijke onderzoeken (of op het almaar meer op de specifieke situatie van 
landen toespitsen van onderzoeksmethoden en –afbakening). Ten aanzien van deze mogelijke 
keuze moet de vraag worden beantwoord of de uitgangspunten van de Rijkswet niet in 
zodanige mate worden verlaten dat de Rijkswet zelf in onderling overleg zou moeten worden 
vervangen door landswetgeving (eventueel geflankeerd door een samenwerkingsregeling voor 
incidentele samenwerking).  
De andere keuze houdt in dat in de toekomst wordt ingezet op versterking van de onderlinge 
vergelijkbaarheid van de rapporten. In dat geval zou de huidige ontwikkeling in zoverre 
moeten worden geadresseerd dat de onderlinge verschillen in onderzoeksbenadering 
voorkomen worden. Zou hiervoor worden gekozen, dan ligt het op het pad van de Raad om 
duidelijk te maken waarin voor de relevante betrokkenen – zoals ministers en personen en 
instellingen die te maken krijgen met inspecties van de Raad – de meerwaarde schuilt in de 
onderlinge vergelijkbaarheid van de inspectierapporten. 
Eveneens kan worden gekozen voor een oplossing die het midden houdt tussen beide 
hierboven weergegeven keuzes. Hierin wordt een scheiding aangebracht tussen Curaçao en 
Sint Maarten enerzijds en Caribisch Nederland anderzijds. Caribisch Nederland heeft een 
wezenlijk andere status dan de eerdergenoemde landen. Bovendien worden de inspecties 
voor de Raad in Caribisch Nederland feitelijk uitgevoerd door de Nederlandse Inspectie 
Veiligheid en Justitie, die – ook buiten het verband van de Raad – een eigen, vaste manier van 
opereren kent. Beide factoren kunnen leiden tot groeiende divergentie in de aard van 
onderzoeken en de wijze waarop zij worden uitgevoerd. Deze divergentie hoeft zich tussen 
Curaçao en Sint Maarten niet voor te doen, nu beide landen voor wat betreft constitutionele 
status en beschikbare onderzoekscapaciteit in vergelijkbare omstandigheden verkeren. Gelet 
hierop zou eveneens (in onderling overleg) kunnen worden gekozen voor een systematiek 
waarin de taken van de Raad met betrekking tot Caribisch Nederland exclusief in Nederland 
worden belegd en waarin Curaçao en Sint Maarten (eventueel tezamen met Aruba) de 
samenwerking binnen een gemeenschappelijke Raad voor de rechtshandhaving voortzetten.
