62 
 
b. door het treffen van onderlinge regelingen die tot doel hebben de samenwerking 
tussen de korpsen te vereenvoudigen en in gezamenlijk overleg te komen tot 
minimumstandaarden en 
c. door overige samenwerking van verschillende aard. 
 
Randvoorwaarden 
De randvoorwaarden vloeien rechtstreeks voort uit de wet. De voornaamste is dat elk land 
zorg draagt voor een kwalitatief volwaardig en professioneel politiekorps (artikel 7, eerste lid 
Rw Politie), dat zodanig is ingericht en georganiseerd dat een zo effectief en efficiënt 
mogelijke uitvoering van de politietaak wordt gewaarborgd (artikel 7, tweede lid Rw Politie). 
De Rw Politie voorziet hierbij in een duale gezagsstructuur. Het gezag over de handhaving van 
de openbare orde en de hulpverleningstaken van de politie berust bij de minister van Justitie 
(Curaçao en Sint Maarten) c.q. de gezaghebber (Caribisch Nederland) (artikel 17 Rw Politie); 
het gezag over de justitiële taken berust bij de procureur- generaal (artikel 16 Rw Politie). 
Voornaamste gesprekspartner voor deze gezagsdragers is de korpschef, die aan het hoofd 
staat van het betreffende politiekorps en die belast is met de dagelijkse leiding daarvan 
(artikel 6 Rw Politie). Er dient ten minste een keer per twee maanden een overleg tussen de 
minister van Justitie c.q. de gezaghebber met de korpschef, de HOvJ en de PG over de 
taakuitvoering door de politie plaats te vinden (artikel 19 Rw Politie). 
Het korps heeft in ieder geval te voorzien in de volgende cruciale functies (artikel 7, tweede 
lid, Rw Politie): 
1. recherche ten behoeve van de opsporing van misdrijven met voorzieningen op het 
gebied van tactisch, technisch, financieel en digitaal onderzoek, informatie en analyse; 
2. observatie; 
3. aanhouding van vuurwapengevaarlijke verdachten en 
4. het optreden ter handhaving van de openbare orde en hulpverlening. 
Deze taakgebieden kunnen ook samen met de politiekorpsen van de andere landen worden 
gewaarborgd (artikel 7, derde lid, Rw Politie). 
In het kader van deze functies wordt in ieder geval onderzoek verricht naar 
grensoverschrijdende criminaliteit, naar zware en georganiseerde criminaliteit en onderzoek 
ter uitvoering van interregionale en internationale verzoeken tot rechtshulp met betrekking 
tot beide categorieën (artikel 8, eerste lid, Rw Politie).
