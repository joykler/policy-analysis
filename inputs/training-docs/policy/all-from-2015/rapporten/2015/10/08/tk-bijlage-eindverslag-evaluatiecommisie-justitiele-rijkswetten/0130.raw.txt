84 
 
Als gezegd is het hanteren van een vergelijkbare methodiek en opzet noodzakelijk met het 
oog op de onderlinge vergelijkbaarheid van rapporten. Van belang lijkt dan wel te zijn dat de 
rapporten - niet alleen door de Raad, maar ook door diegenen die het betreft - ook 
daadwerkelijk onderling worden vergeleken. Het is in dat licht opvallend dat een aantal 
personen, dat werkzaam is bij organisaties of binnen processen die door de Raad zijn 
geïnspecteerd, niet op de hoogte blijkt van de omstandigheid dat de Raad vergelijkbare 
rapporten uitbrengt in de verschillende landen. Van diegenen die aangeven daarvan wel weet 
te hebben, geeft een aantal aan de vergelijkbare rapporten voor de andere landen niet te 
hebben gelezen. 
 
Profiel van de leden van de Raad 
Naar aanleiding van de respons op de vragenlijsten is de vraag opgeworpen welk profiel voor 
leden van de Raad het meest wenselijk is. Sommige respondenten gaven aan dat de 
kwaliteit/het gezag van de leden boven iedere twijfel verheven moet zijn. In kleinschalige 
samenlevingen als de Caribische zou in dat kader scherp moeten worden gelet op risico's van 
combinatie van verschillende functies. Niet alle respondenten zijn van oordeel dat deze 
scherpte thans aan de dag wordt gelegd. Zij menen dat er bij de benoeming van leden van de 
Raad 'teveel' sprake zou zijn van non-interventie door de landen. 
In de interviews komt dit beeld minder scherp naar voren, zij het dat van sommige zijden 
wordt aangegeven dat terughoudendheid zou moeten worden betracht in het combineren 
van het lidmaatschap van de Raad met functies of opdrachten die zich nadrukkelijk in een 
meer politiek speelveld bevinden. Desgevraagd geven de leden echter aan dat dit binnen de 
Raad over het algemeen bespreekbaar te maken is en dat het - zeker binnen kleinschalige 
samenlevingen als de Curaçaose en Sint Maartense - bovendien vrijwel onmogelijk is mensen 
te vinden die beschikken over de inhoudelijke statuur die noodzakelijk is voor het 
lidmaatschap van de Raad als daarbij niet kan worden gerekruteerd onder diegenen die (hetzij 
via hun werkzaamheden, hetzij anderszins) in verband staan tot de landelijke politiek. 
Ten aanzien van Caribisch Nederland is opgemerkt dat het jammer is dat de meeste personen 
die betrokken zijn bij de werkzaamheden van de Raad in Caribisch Nederland (niet alleen het 
lid, maar ook de meeste inspecteurs) niet aldaar woonachtig zijn. Hierdoor zouden zij op enige 
afstand van de ontwikkelingen in de praktijk kunnen staan. Het spreekt voor zich dat dit – 
indien aan dit commentaar gevolg zou worden gegeven – het rekruteringsbereik voor leden en 
inspecteurs van de Raad voor Caribisch Nederland ernstig zou beperken. De keerzijde van dit 
commentaar is dan ook dat de kans aanzienlijk is dat één of meer van deze functionarissen 
(nauwe) banden zou hebben met de lokale politiek.
