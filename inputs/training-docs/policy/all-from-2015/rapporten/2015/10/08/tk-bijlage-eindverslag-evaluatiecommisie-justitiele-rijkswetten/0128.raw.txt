82 
 
Vervolgtraject met betrekking tot rapporten van de Raad 
Een eerste aandachtspunt betreft de vraag welke gevolgen de inspecties van de Raad in de 
praktijk blijken te hebben. Inspectierapporten van de Raad kunnen nog zo goed zijn, als deze 
niet worden gelezen of de aanbevelingen ervan niet worden omgezet in verbeteracties ten 
aanzien van de rechtshandhaving, heeft de Raad uiteindelijk weinig toegevoegde waarde. 
In reactie op de schriftelijke vragenlijsten signaleren verschillende respondenten een gebrek 
aan belangstelling voor de inspecties vanuit bestuur en politiek. Allen achten de procedure 
adequaat dat bewindslieden kunnen reageren op inspectierapporten voordat deze worden 
gepubliceerd. Er is echter nauwelijks zicht op de vraag of dit op Curaçao en Sint Maarten tot 
reacties leidt van bewindslieden of Staten. Ten aanzien van Caribisch Nederland is evenmin 
helder of dit tot overleg met leden van bestuurscolleges en/of eilandsraden leidt. Uit de 
focusgroepen en de verdiepende interviews blijkt dat wel sprake is van bestuurlijke aandacht 
voor de rapporten van de Raad. Dit wordt niet alleen bevestigd door de ministers en leden van 
het bestuurscollege zelf, maar ook door personen die werkzaam zijn bij instellingen of in 
processen die geïnspecteerd zijn door de Raad. De laatsten geven aan de uitkomsten van de 
rapporten met de betreffende bestuurders te bespreken en deze soms strategisch te 
gebruiken om bestuurders te bewegen middelen vrij te maken ter implementatie van de door 
de Raad voorgestelde verbeteringen. 
Als met politieke aandacht de aandacht van de respectievelijke volksvertegenwoordigingen 
wordt bedoeld, lijkt het beeld dat opdoemt uit de respons op de vragenlijsten te kunnen 
worden bevestigd. Door vrijwel alle participanten aan de focusgroepen en vrijwel alle 
geïnterviewden wordt aangegeven dat de aandacht van de Staten(-Generaal) van de 
betrokken landen minimaal is. De rapporten worden hun wel aangeboden, maar dit leidt 
zelden tot nooit tot inhoudelijke gedachtewisseling met de minister. Ten aanzien van de 
Eilandsraden in Caribisch Nederland wordt in dit verband overigens gewezen op het 
ontbreken van een formele rol. Strikt genomen is dit juist nu de Rw RvdR voor Caribisch 
Nederland de Tweede Kamer der Staten-Generaal aanwijst als het relevante 
vertegenwoordigende orgaan (zie artikel 1, eerste lid onder h jo. 30, vijfde lid; 32; 33, tweede 
lid; 36, zesde lid; 37, vierde lid en 42 Rw RvdR). Daarmee is overigens niet gezegd dat de 
Eilandsraden niet bevoegd zouden zijn kennis te nemen van de rapporten van de Raad en 
daarmee met leden van de bestuurscolleges van gedachten te wisselen. In de praktijk blijkt dit 
echter niet te gebeuren.  
Niettemin, ten aanzien van het vervolgtraject van de rapporten van de Raad lijken er wel 
degelijk ingangen te bestaan die kunnen leiden tot verbeteracties ten aanzien van de 
rechtshandhaving. Waar de druk op de ministers en leden van bestuurscolleges dus niet van 
hun volksvertegenwoordigingen lijkt te komen, kan deze wel worden opgevoerd vanuit de 
geïnspecteerde instanties zelf.
