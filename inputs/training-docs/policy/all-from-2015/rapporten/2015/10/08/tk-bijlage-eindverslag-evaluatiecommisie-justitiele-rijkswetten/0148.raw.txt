102 
 
De bijdrage die de rapporten van de Raad voor de rechtshandhaving biedt aan de ontwikkeling 
van de rechtshandhaving worden door de instanties die het in Caribisch Nederland betreft 
over het algemeen positief beoordeeld. Wel lijkt het voor personen die werkzaam zijn voor 
deze instellingen soms moeilijk de Raad te onderscheiden van andere inspecties die vanuit 
Nederland in Caribisch Nederland worden uitgevoerd. Net als in Curaçao en Sint Maarten is 
voor de rapporten van de Raad voldoende bestuurlijke aandacht, vooral vanuit het ministerie 
van VenJ in Nederland, maar ook vanuit de drie gezaghebbers. De politieke aandacht valt 
volgens vrijwel alle betrokkenen tegen. Dit betreft de aandacht van de Tweede Kamer, maar 
ook de aandacht van de Eilandsraden. Ten aanzien van de Eilandsraden geldt wel dat hen 
formeel geen rol toekomt in de Rw RvdR. 
Ten aanzien van de consensusrijkswetten als instrument valt in Caribisch Nederland op dat dit 
nauwelijks een onderwerp van discussie lijkt te zijn. Dit is begrijpelijk nu een eenzijdig 
opzegrecht - als het zou bestaan - niet in handen zou liggen van Caribisch Nederland, maar van 
Nederland. De Nederlandse betrokkenen zijn unaniem in hun opvatting dat moet worden 
vastgehouden aan het uitgangspunt dat deze consensusrijkswetten alleen in onderling overleg 
- en dus niet eenzijdig - kunnen worden beëindigd. 
 
6.4 Aruba 
Van de vier justitiële rijkswetten geldt in Aruba alleen de Rw GHvJ. Ten opzichte van die wet 
valt op dat zowel binnen als buiten het hof over het algemeen tevredenheid bestaat over het 
functioneren van het hof. Wel wordt ook door de Arubaanse betrokkenen erkend dat de 
financiële zekerheid van het hof een punt van zorg is. De verhouding tussen het hof en de 
Beheerraad wordt ook in Aruba (zowel binnen het hof als binnen de Beheerraad) als punt van 
aandacht gezien. Van Caribisering van het hof is in belangrijke mate sprake onder het niet-
rechterlijke hofpersoneel (dat is vrijwel volledig Caribisch). Verder heerst in Aruba onvrede 
over de wijze waarop de hofvestiging in dat land binnen en door het hofbestuur behandeld 
wordt. Aangegeven wordt dat de stem van Aruba, evenals die van Sint Maarten in het 
hofbestuur te gemakkelijk kan worden overstemd als de overige drie leden van het hofbestuur 
(die allen in Curaçao gevestigd zijn) vooroverleg plegen met elkaar. Dit leidt ertoe dat men in 
Aruba van mening is dat een aantal voorzieningen (met als belangrijkste uitzondering de 
huisvesting) in Aruba op een lager peil staan dan in Curaçao. In Aruba werd niettemin 
aangegeven dat de decentrale organisatie van het hof (door middel van verschillende 
vestigingen) als keerzijde heeft dat Arubaanse rechters kunnen werken in een door hen als 
prettig ervaren mate van zelfstandigheid.
