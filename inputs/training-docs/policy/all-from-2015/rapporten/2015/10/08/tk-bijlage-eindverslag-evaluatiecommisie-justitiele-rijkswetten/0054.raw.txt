8 
 
Vijftien aandachtspunten 
Gaandeweg het onderzoek zijn vijftien aandachtspunten centraal komen te staan. Veertien 
daarvan zijn verdeeld over de vier rijkswetten; één daarvan is rijkswetoverkoepelend. Deze 
worden hieronder cursief aangeduid en besproken. De nadruk op deze aandachtspunten 
betekent niet dat het functioneren van de rijkswetten negatief moet worden beoordeeld. 
Integendeel, de meeste rijkswetten zijn nagenoeg volledig geïmplementeerd en ten aanzien 
van alle rijkswetten kan onder grote groepen betrokkenen in het Caribische deel van het 
Koninkrijk worden gesproken van optimisme omtrent de uitvoering daarvan. Met erkenning 
van de context die hierboven is aangeduid, is het sentiment daarbij vaak: ‘we zijn er nog niet, 
maar we zijn op de goede weg’. 
 
Rw GHvJ 
Ten aanzien van de Rw GHvJ geldt de financiële zekerheid van het hof als voornaamste 
aandachtspunt. Het betalingsgedrag van de betrokken landen in het kader van de financiering 
van het hof laat te wensen over. Ook kunnen vraagtekens worden gesteld bij de 
financieringssystematiek als zodanig (bijvoorbeeld, maar niet uitsluitend, met betrekking tot 
‘megazaken’). Dit belemmert het hof in zijn functioneren en zijn verdere ontwikkeling en heeft 
ertoe geleid dat het hof in het recente verleden noodgrepen heeft moeten toepassen ter 
uitbetaling van zijn personeel. Ook de financiële aansprakelijkheid van rechters en van het hof 
is nadrukkelijk naar voren gekomen als aandachtspunt. 
Ook de verhouding tussen het hofbestuur en de Beheerraad is een aandachtspunt gebleken. 
Hoewel het tijd vergt alvorens nieuwe organen ingespeeld raken op de rollen en verhoudingen 
die hen wettelijk zijn toebedeeld, valt het op dat beide organen ook vijf jaar na dato zoekende 
zijn hun positie ten opzichte van elkaar te bepalen. Dit heeft onder meer betrekking op de 
wettelijke taakverdeling waarin de Beheerraad (en niet het hofbestuur) verantwoordelijk is 
voor benoeming, schorsing en ontslag van niet-rechterlijk hofpersoneel. Voorts blijkt bij beide 
organen behoefte aan nadere professionalisering en ondersteuning in financieel-economische 
en bedrijfsvoeringsaspecten. 
Een derde aandachtspunt betrof de samenstelling van het hof, mede tegen de achtergrond 
van de voorgenomen Caribisering. Vanuit het hofbestuur wordt stevig ingezet op nadere 
Caribisering in het rechtersbestand. Ten aanzien van het niet-rechterlijke hofpersoneel blijkt 
dit niet noodzakelijk, nu dit in grote mate ‘Caribisch’ is. In dit kader blijkt het creëren van 
mogelijkheden tot permanente educatie en eventuele uitwisseling van rechters (ook naar 
Nederland) van groot belang.
