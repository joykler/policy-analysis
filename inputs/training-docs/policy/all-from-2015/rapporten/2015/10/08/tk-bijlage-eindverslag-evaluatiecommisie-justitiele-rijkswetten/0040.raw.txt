35 
 
 
 
8. Slotopmerkingen 
Aan het begin van dit eindverslag is waardering uitgesproken voor de inzet die in de landen en 
de openbare lichamen aan de dag wordt gelegd ten behoeve van de rechtshandhaving. De 
daarna besproken aandachtspunten doen aan deze waardering niet af, zeker gelet op de korte 
tijd die is verstreken tussen de totstandkoming van de Rijkswetten en de start van dit 
evaluatietraject. De opgave waarvoor alle landen zich gesteld zien is echter groot. Hoewel de 
landen op het terrein van rechtshandhaving niet stilgezeten hebben, ontwikkelt ook 
criminaliteit voortdurend. Onder meer vanwege technologische mogelijkheden heeft de 
criminaliteit zich bovendien in groeiende mate grensoverschrijdend ontwikkeld. In dat 
verband mag de burger van zijn of haar overheid verwachten dat de bestrijding van 
criminaliteit thans prioriteit verdient boven – op zichzelf legitieme – institutionele debatten. 
De Evaluatiecommissie roept alle betrokkenen derhalve op voortvarend en in vruchtbare 
samenwerking de uitdagingen van de eenentwintigste-eeuwse rechtshandhaving tegemoet te 
treden. Het is de stellige overtuiging van de Evaluatiecommissie dat vooruitgang op justitieel 
gebied ten behoeve van de burgers binnen het Caribische deel van het Koninkrijk sneller tot 
stand komt wanneer onderhandeling en samenwerking tussen alle betrokken landen 
gebaseerd is op wederzijds vertrouwen en de gezamenlijk gedragen wens voort te bouwen op 
datgene wat goed gaat. Wil deze evaluatie bijdragen aan verbetering van de kwaliteit van de 
rechtshandhaving, dan moet thans het momentum worden benut voor pragmatische ingrepen 
en verbeterde samenwerking. 
De Evaluatiecommissie is van oordeel dat met een aantal additionele inspanningen een groot 
deel van de hierboven gesignaleerde aandachtspunten kan worden verholpen. Soms bestaan 
deze inspanningen uit het vergroten van financiële middelen (bijvoorbeeld ten aanzien van 
het hof en de politie), soms uit het beter benutten van de mogelijkheden die de Rijkswetten 
bieden (ten aanzien van de beleidsmatige aansturing van het OM), soms uit het intensiveren 
van samenwerking (ten aanzien van de politie) en soms wellicht ook uit het voorshands 
accepteren en respecteren van onderlinge verschillen.  
Drie van de vier geëvalueerde Rijkswetten geven aan dat de landen naar aanleiding van deze 
evaluatie in onderling overleg kunnen bepalen dat de Rijkswetten zullen worden beëindigd. 
Het betreft de Rijkswetten OM (artikel 41, tweede lid), Politie (artikel 56, tweede lid) en RvdR 
(artikel 43, tweede lid). Mede gelet op het perspectief zoals de Evaluatiecommissie dat heeft 
geschetst in paragraaf 1.2, maar ook gelet op de positieve waardering die de 
Evaluatiecommissie heeft voor het functioneren van deze Rijkswetten in de praktijk, acht de
