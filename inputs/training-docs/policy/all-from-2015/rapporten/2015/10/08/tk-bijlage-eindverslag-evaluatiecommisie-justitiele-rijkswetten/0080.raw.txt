34 
 
 
 
3.6 Politieke stellingnames 
Ook tijdens de verdiepende interviews is de al dan niet bestaande consensus ten aanzien van 
de Rijkswetten onderwerp van gesprek geweest. In de interviews met politieke ambtsdragers 
valt op dat het proces van onderhandeling zeer vers in het geheugen lijkt te liggen en wel in 
zodanig sterke mate dat aan beide zijden van de Atlantische Oceaan een aantal twistpunten 
uit het onderhandelingsproces opnieuw naar voren wordt gebracht. Daarbij gaat het vanuit de 
Caribische landen vooral om de wens tot een eenzijdig opzegrecht te komen en om elk land te 
voorzien van een eigen procureur-generaal; vanuit Nederland werd door sommige 
betrokkenen wederom de wenselijkheid van een aanwijzingsbevoegdheid van de minister van 
Justitie van het Koninkrijk te berde gebracht. Ook de argumentatie die genoemde 
ambtsdragers hanteren ten aanzien van deze punten is geen wezenlijk andere dan in de 
aanloop naar 10 oktober 2010. 
 
3.7 Koninkrijkscontext 
De Caribische landen van het Koninkrijk zijn in hoge mate autonoom, maar niet volstrekt 
onafhankelijk. Ten aanzien van de rechtshandhaving betekent dit dat ook de context van het 
overkoepelend verband van het Koninkrijk van belang is. Vanuit deze context worden 
ontwikkelingen in de Caribische landen – eveneens op het gebied van rechtshandhaving – op 
de voet gevolgd. Op grond van artikel 43, tweede lid, Statuut staat immers het Koninkrijk 
garant voor het waarborgen van fundamentele menselijke rechten en vrijheden, 
rechtszekerheid en deugdelijkheid van bestuur. Dat wil niet zeggen dat dit artikellid regelmatig 
wordt toegepast. Integendeel, toepassing van dit artikellid is zeer schaars. Echter, ook buiten 
de strikt juridische betekenis van dit artikel wordt van Koninkrijkswege een zekere 
verantwoordelijkheid gevoeld voor de staat van de rechtshandhaving in de Caribische landen.  
Het Koninkrijk der Nederlanden valt in institutionele zin voor het overgrote deel samen met 
het land Nederland. Qua bemensing van de instituties betreft het immers hoofdzakelijk 
dezelfde ministers, dezelfde Staten-Generaal en dezelfde Raad van State. Bovendien kunnen 
de Caribische Gevolmachtigde ministers binnen de Rijksministerraad worden ‘overstemd’ door 
hun Nederlandse collega’s (artikel 12 Statuut). Dit betekent dat in de praktijk vaak naar het 
land Nederland wordt gewezen, terwijl in juridische zin het Koninkrijk der Nederlanden wordt 
bedoeld. In de Caribische landen leidt dit bij sommigen bovendien tot argwaan ten aanzien 
van de belangen, die het Koninkrijk ertoe brengen de ontwikkeling van de rechtshandhaving 
scherp in de gaten te houden (bijvoorbeeld internationale druk op het land Nederland, of
