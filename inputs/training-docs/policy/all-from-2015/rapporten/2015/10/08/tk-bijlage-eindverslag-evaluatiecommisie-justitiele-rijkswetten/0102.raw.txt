56 
 
en met andere vormen van inhoudelijke sturing op zaaksniveau meevalt. De vorming van 
beleid (voor zover dat in betekenende mate raakt aan het algemeen belang van de 
rechtshandhaving) zou echter gebaat zijn bij meer ministeriele inbreng vooraf en meer 
ministeriele verantwoording achteraf. Vanuit de gedachte dat in samenwerking met een 
'eigen' PG meer op de specifieke landen toegesneden beleid kan worden gevormd, wordt 
onder meer door de ministers van Justitie van Curaçao en Sint Maarten aangedrongen op 
aanpassing van de Rijkswet in die zin. Hierbij wordt door sommigen een parallel getrokken 
met Aruba, dat wel een eigen PG heeft. Daar staat tegenover dat uit de interviews met 
Nederlandse betrokkenen (waaronder de meest betrokken ministers) naar voren komt, dat 
hiervoor van Nederlandse zijde geen steun is. Het voorbeeld van Aruba wordt vanuit 
Nederlandse zijde geplaatst in de bijzondere context waarbinnen voor deze constructie is 
gekozen, te weten dat het in 1986 nog steeds de bedoeling was dat Aruba tien jaar later een 
volstrekt onafhankelijke staat zou worden.  
Zowel formeel (bijvoorbeeld via het driehoeksoverleg) als informeel zijn er contacten tussen 
het OM en de ministers. Als het aan de minister van Justitie van Sint Maarten zou liggen, zou 
de frequentie van dit contact stevig moeten worden opgevoerd. 
Opvallenderwijs blijkt uit de respons op de vragenlijsten en uit de verdiepende interviews dat 
de vraag gerechtvaardigd is in hoeverre beleidsmatige aansturing door de betrokken ministers 
in de praktijk mogelijk is. Van verschillende zijden wordt namelijk aangegeven dat de 
genoemde ministers niet over een goed toegeruste beleidsstaf beschikken. Hierdoor ligt het 
beleidsmatige initiatief vrijwel geheel bij het OM en doet de minister meestal niet meer dan 
accorderen (of, een enkele keer, ook niet). De ministers van Justitie van Curaçao en Sint 
Maarten herkennen dit beeld en geven aan dat zij bij de ontwikkeling van beleid voor een 
belangrijk deel afhankelijk zijn van de eigen input van de justitiële instellingen. Deze stand van 
zaken noodzaakt de ministers om in sterke mate op de PG en diens staf te leunen. Dit 
bevordert de eendracht. Zouden de ministers de beschikking krijgen over meer of betere 
ondersteuning en daardoor vaker eigen initiatieven kunnen ontplooien, dan krijgt de PG het 
navenant moeilijker zelfstandig te opereren. 
 
4.2.4 Overige onderzoeksresultaten 
De hierboven behandelde aandachtspunten zijn in de tweede fase van het onderzoek nader 
aan de orde gesteld, omdat deze zich in de eerste fase van het onderzoek nadrukkelijk hadden 
aangediend. Ten aanzien van andere elementen die in de oorspronkelijke evaluatievragen 
waren opgenomen, die niet als aandachtspunt voor de tweede fase zijn aangemerkt, is echter 
eveneens informatie verworven. Deze informatie zal hieronder worden gepresenteerd. Deze is
