94 
 
samenwerken. Naarmate de tijd verstrijkt, zal het de vraag zijn of de verbondenheid tussen 
Curaçao en Sint Maarten nog steeds groter zal blijken dan bijvoorbeeld de verbondenheid 
tussen Curaçao en Aruba. Juist in grensoverschrijdende politieaangelegenheden zouden de 
nabijheid van laatstgenoemde landen, de gemeenschappelijke taal en de vergelijkbare 
bevolkingsomvang reden kunnen zijn een grotere verbondenheid aan te nemen tussen deze 
landen, dan tussen de landen die nu door middel van consensusrijkswetgeving met elkaar 
verbonden zijn. 
Voor zover het 'waarborg'-argument wordt gehanteerd in termen van artikel 43, tweede lid, 
Statuut, valt op dat de Rijksministerraad nimmer heeft gepoogd Aruba op die grondslag te 
binden aan de Rw Politie en de Rw RvdR, waar hij dat wel deed ten aanzien van de Rw GHvJ. 
Dit duidt erop dat de waarborgfunctie als bedoeld in artikel 43, tweede lid , Statuut zich in de 
ogen van de rijkswetgever niet uitstrekt over de Rijkswetten Politie en RvdR. Voor zover het 
'waarborg'-argument buiten het kader van artikel 43 Statuut wordt gehanteerd - bijvoorbeeld 
in het kader van de vraag of de landen zelf in staat zijn voldoende politiecapaciteit op te 
brengen - wordt het argument ook hier ondergraven door de omstandigheid dat de 
Rijkswetten niet gelden voor Aruba. Zeker voor Curaçao, dat gelet op de omvang van de 
(beroeps)bevolking ten minste eenzelfde capaciteit als Aruba op de been zou moeten kunnen 
brengen, valt op dat zij zich thans niet aan de werking van de Rijkswetten kan onttrekken, 
waar er voor Aruba noodzaak noch verplichting bestond zich daaraan te committeren. 
Ten slotte geldt ook op grond van de materie die door beide Rijkswetten wordt geregeld dat 
een beroep op de waarborgende functie van het Koninkrijk minder zwaarte toekomt (of deze 
nu gestoeld is op artikel 43, tweede lid, Statuut of betrekking heeft op het waarborgen van de 
rechtshandhaving in bredere zin). Alle lof over de rapporten van de Raad voor de 
rechtshandhaving ten spijt, van dit orgaan kan (nog) niet gezegd worden dat het van dermate 
fundamenteel belang is, dat  deze volstrekt onmisbaar of onvervangbaar is. De Rw Politie is 
een kaderwet. Grote delen van de politietaak worden thans al gereguleerd (of zouden moeten 
worden gereguleerd) door landsregelingen of onderlinge regelingen tussen de landen (niet 
zijnde de Rw Politie). De politie staat bovendien – (veel) sterker dan het OM, laat staan het 
GHvJ – in een veel minder onafhankelijke positie tot het bevoegde gezag in de landen. Een 
eenzijdig opzegrecht ten aanzien van deze wet (eventueel dusdanig geclausuleerd dat landen 
eerst moeten voorzien in vervangende landsregelgeving of onderlinge regelingen en/of 
behoud van het RST-protocol) hoeft evenmin per definitie te leiden tot ernstige verslechtering 
in de staat van de rechtshandhaving.
