100 
 
samenwerking tussen verschillende justitiële instellingen in Sint Maarten verloopt wisselend 
en lijkt vooral afhankelijk van de mate waarin personen bij de betrokken instellingen elkaar 
persoonlijk kennen en vertrouwen. Dat de GVP niet tot stand gekomen is, wordt in Sint 
Maarten over het algemeen positief beoordeeld. Hier speelt vooral de angst dat Sint Maarten 
bij de verdeling van middelen vanuit de GVP - net als voorheen binnen de Nederlandse 
Antillen - 'als laatste aan de beurt komt'. De rol die oorspronkelijk voor de GVP was voorzien 
wordt in belangrijke mate overgenomen door het RST. De verhouding tussen het RST en het 
KPSM is moeizaam. Door sommige betrokkenen wordt aangegeven dat sprake is van een 
'verzuurde verhouding'. Ook het 'twinnen' komt slechts in (zeer) beperkte mate van de grond. 
Ook vanuit het ministerie van Justitie worden grote moeilijkheden ervaren met het optreden 
van het RST in Sint Maarten. Het gegeven dat RST'ers in Sint Maarten werkzaam kunnen zijn, 
zonder dat de minister daarvan op de hoogte is, is een doorn in het oog. 
De bijdrage die de rapporten van de Raad voor de rechtshandhaving biedt aan de ontwikkeling 
van de rechtshandhaving wordt door de instanties die het in Sint Maarten betreft positief 
beoordeeld. Volgens deze instellingen is ook sprake van bestuurlijke aandacht voor de 
rapporten van de Raad, die zij vaak strategisch kunnen inzetten in hun onderhandelingen met 
de betreffende minister. De politieke aandacht van de Staten valt volgens vrijwel alle 
betrokkenen tegen. 
Ten aanzien van de consensusrijkswetten als instrument valt in Sint Maarten op dat een 
overgrote meerderheid van de betrokkenen die werkzaam zijn voor instellingen waarop de 
Rijkswetten betrekking hebben, hechten aan de huidige onmogelijkheid deze eenzijdig op te 
zeggen. Vanuit het ministerie van Justitie wordt juist aangegeven dat ten aanzien van 
consensusrijkswetten een eenzijdig opzegrecht voor alle betrokken landen zou moeten 
bestaan. 
 
6.3 (Caribisch) Nederland 
Het Gemeenschappelijk Hof van Justitie heeft in Caribisch Nederland slechts een beperkte 
aanwezigheid. De permanente vestiging in Bonaire wordt voor wat betreft de rechters 
hoofdzakelijk bemenst vanuit Curaçao. De vestiging heeft een eigen niet-rechterlijke staf met - 
net als in overige hofvestigingen - een hoge mate van Caribisering. Wel wordt gewezen op 
eenzelfde gebrek aan opleidingsmogelijkheden ten aanzien van dit personeel. Voor het 
overige lijken de financiële problemen van het hof in Caribisch Nederland een minder grote 
impact te hebben dan elders. In Saba en Sint Eustatius is geen sprake van een permanente 
vestiging, maar worden rechters 'ingevlogen' vanuit Sint Maarten. Sommige betrokkenen 
geven aan dat dit voor rechtzoekenden soms leidt tot hogere kosten, nu op beide eilanden 
geen advocaten zijn gevestigd en soms hogere kosten gemoeid zijn met het laten overkomen
