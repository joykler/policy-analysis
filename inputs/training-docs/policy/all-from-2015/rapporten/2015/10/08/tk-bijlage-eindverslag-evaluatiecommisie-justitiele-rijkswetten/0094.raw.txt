48 
 
communicatie in Sint Maarten en Aruba minder positief beoordeeld dan in Curaçao, terwijl 
voor wat betreft de huisvesting juist vanuit Curaçao de meeste negatieve signalen worden 
opgetekend. Vanuit de ketenpartners die zijn gesproken in de focusgroepen wordt 
aangegeven dat wordt betreurd dat vonnissen niet structureel (en op tijd) worden 
toegezonden aan instanties als de gevangenis, de voogdijraad, de jeugdinrichtingen etc. 
 
Aspecten met betrekking tot de staatkundige structuur 
De staatkundige structuur van het Koninkrijk der Nederlanden brengt met zich dat het recht 
van de vier daarin verenigde landen op onderdelen uiteen loopt. Deze verschillen worden in 
de antwoorden van respondenten bij zowel het formele als het materiële recht 
waargenomen, zij het dat deze ten aanzien van het materiële recht sterker op de voorgrond 
treden. Met name bij het materiële recht wordt dit door verschillende respondenten als een 
probleem ervaren en wordt gewezen op de omstandigheid dat de wetgeving op strafrechtelijk 
gebied van Caribisch Nederland sterk achter dreigt te blijven bij die van de landen Aruba, 
Curaçao en Sint Maarten. Volgens sommige respondenten worden de hiermee 
samenhangende problemen versterkt door de gebrekkige wijze waarop in de landen 
(behoudens in Nederland) geconsolideerde versies van wetgeving wordt bijgehouden - zo dit 
al gebeurt. Vooral rechters spreken de angst uit dat hierdoor "uitglijders" kunnen worden 
gemaakt. 
Een bijzonder aspect vormt de, overigens niet in de Rw GHvJ, maar in de Staatsregeling van 
Curaçao (artikel 108) en in artikel 29 van de wetboeken van strafvordering van Curaçao, Sint 
Maarten en Caribisch Nederland (en Aruba) neergelegde regel, dat, wanneer het hof 
ambtshalve van oordeel is dat de vervolging van strafbare feiten behoort ingesteld of 
voortgezet te worden, de bepalingen omtrent het beklag over het niet instellen of voortzetten 
van vervolging 'zoveel mogelijk overeenkomstige toepassing' vinden. In de praktijk is deze, in 
de Nederlandse wetgeving onbekende en vermoedelijk uit Nederlands-Indië geïmporteerde, 
voorziening - voor zover bekend - slechts tweemaal toegepast, beide keren vóór de 
herstructurering van het Koninkrijk in 2010. Hieraan blijkt bij het hof geen behoefte te 
bestaan.
