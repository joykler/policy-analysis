42 
 
spreiden zodat hun bijdragen aan het hof nu maandelijks kunnen worden betaald in plaats van 
per kwartaal. Het nadeel daarvan is wel dat het hof hierdoor elke maand met 
betalingsachterstanden kan worden geconfronteerd. Bij wijze van noodgreep is het hof zelf er 
bij gelegenheid toe overgegaan ontbrekende inkomsten tijdelijk te verrekenen met de geïnde 
griffierechten. 
Het is de vraag of deze oplossingen op de langere termijn soelaas bieden. Het hof geeft aan 
momenteel te kampen met een tekort van ongeveer 3 miljoen NAF. De financiële problemen 
van het hof worden door de ministers van de verschillende landen onderkend, maar het 
vinden van een structurele oplossing lijkt op voorhand niet eenvoudig als ook deze ministers 
kampen met financiële tekorten. De door verschillende leden van het hof gepropageerde 
oplossing van een trustfonds stuit met name in Nederland op verzet. Dit fonds zou namelijk 
(op zijn minst) eenmalig moeten worden gevuld, waardoor één generatie opdraait voor alle 
gerechtelijke kosten van de daarop volgende generaties. Aangezien Curaçao, Aruba en Sint 
Maarten te kampen hebben met financiële restricties (niet voor niets staan alle drie deze 
landen op enigerlei wijze onder financieel toezicht), bestaat in Nederland de angst dat deze 
kosten voornamelijk door dit land zouden moeten worden gedragen. 
Gekoppeld aan dit aandachtspunt speelt bij verschillende leden van het hof een zekere vrees 
voor financiële aansprakelijkheid van Hofleden of -bestuurders. Bij het creëren van de eigen 
rechtspersoonlijkheid van het hof is ervoor gekozen deze rechtspersoon niet te vrijwaren van 
civielrechtelijke aanspraken. Dat is in Nederland niet anders nu ook de Staat als rechtspersoon 
civielrechtelijk kan worden aangesproken naar aanleiding van handelingen van rechters. Waar 
de Nederlandse Wet rechtspositie rechterlijke ambtenaren (Wrra) de aansprakelijkheid van 
individuele rechters voor handelen in functie echter nagenoeg volledig uitsluit, is dat in de Rw 
GHvJ nagelaten. Uit de parlementaire geschiedenis is niet te achterhalen of dit een bewuste 
keuze is geweest. Vanuit het hof wordt voorgesteld een dergelijke uitsluiting van 
aansprakelijkheid alsnog tot stand te brengen. Daarbij wordt voorgesteld ofwel een regeling te 
treffen die overeenkomt met artikel 42 Wrra, ofwel met artikel 14 van het Statuut van de 
Centrale bank van Curaçao en Sint Maarten. Het verschil tussen beide opties is dat 
eerstgenoemde optie persoonlijke aansprakelijkheid van rechters uitsluit, maar de 
mogelijkheid openhoudt van de aansprakelijkheid van het hof als rechtspersoon. De tweede 
optie sluit beide vormen van aansprakelijkheid uit. 
 
Positie van en verhoudingen tot Beheerraad 
Een tweede onderwerp dat door verschillende betrokkenen - met name vanuit het hofbestuur 
en de Beheerraad zelf - nadrukkelijk naar voren gebracht is, betreft de positie van de 
Beheerraad. Hoewel het gebruikelijk is dat een 'nieuw' orgaan zich pas gaandeweg een vaste
