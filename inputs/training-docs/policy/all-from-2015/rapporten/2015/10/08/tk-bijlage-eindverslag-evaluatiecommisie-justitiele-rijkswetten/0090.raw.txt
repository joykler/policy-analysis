44 
 
Verder behoeft de taakverdeling tussen hofbestuur en Beheerraad enige aandacht. Zo worden 
problemen ervaren ten aanzien van de rol van de Beheerraad bij de benoeming en het ontslag 
van gerechtsambtenaren en (buiten)griffiers. Leden van de Beheerraad wijzen op 
onduidelijkheid in de Rijkswet en de wijze waarop hieraan toepassing wordt gegeven. 
Aangegeven wordt dat deze taak in eerste instantie aan het hofbestuur is gemandateerd, 
maar dat dit voor de leden van de Beheerraad in zoverre onwenselijk was dat deze werden 
geconfronteerd met de juridische gevolgen van besluitvorming door de gemandateerde 
zonder dat de Raad hierop wezenlijke invloed kon uitoefenen. Naar aanleiding van een zaak 
waarin de rechter een ontslagbesluit vernietigde dat was genomen op grond van een te ruime 
(onder)mandaatconstructie, is inmiddels een protocol opgesteld waarin is vastgelegd dat de 
Beheerraad alle 'probleemgevallen' voorgelegd krijgt. Niettemin komt vanuit het hof het 
signaal dat deze bevoegdheid tot benoeming en ontslag door de rijkswetgever nooit in 
handen van de Beheerraad had moeten worden gelegd, nu dit het voor het hof onmogelijk 
zou maken integraal personeelsbeleid te voeren. Vanuit de Beheerraad wordt deze opvatting 
niet gedeeld. 
 
Samenstelling hof, mede tegen de achtergrond van de voorgenomen Caribisering 
Ten aanzien van de voorgenomen Caribisering in het personeelsbestand van het hof moet een 
onderscheid worden gemaakt tussen de rechters en de niet-rechterlijke hofmedewerkers. 
Onder de niet-rechterlijke hofmedewerkers is de overgrote meerderheid van Caribische 
herkomst. Van de rechters blijkt ongeveer 25% lokaal aangesteld te zijn. Gelet op het streven 
om het hof als onderdeel van de samenleving herkenbaar te laten zijn, geeft het hofbestuur 
aan ook de komende jaren in te zetten op aanzienlijke verhoging van dat percentage. Vanuit 
het hofpersoneel wordt aangegeven dat onduidelijk is wat precies onder Caribisering moet 
worden verstaan, hetgeen onder meer inhoudt dat discussie mogelijk blijft over de vraag of 
verhoging van het aantal lokaal aangestelde rechters per definitie leidt tot Caribisering. Wat 
daarvan ook zij, de vraag of de geplande vergroting van het aantal lokaal aangestelde rechters 
haalbaar is, is mede afhankelijk van de beschikbare financiering en opleidingscapaciteit. 
Volledige Caribisering wordt overigens niet nagestreefd. De algemene gedachte is dat bijstand 
van uitgezonden rechters in de toekomst nodig en nuttig zal blijven en dat dit verstarring zal 
tegengaan en specialistische kennis beschikbaar maakt. Ook wordt door verschillende 
betrokkenen gewezen op de risico's die volledige Caribisering met zich zou brengen in 
kleinschalige insulaire samenlevingen, waarin het risico op (schijn van) partijdigheid zich 
eerder kan manifesteren dan in grootschaliger samenlevingen. Deze angst wordt overigens 
niet door alle betrokkenen gedeeld. 
Wat betreft de verhouding tussen rechterlijke en niet-rechterlijke hofmedewerkers wordt 
opgemerkt dat het hof iets heeft van een omgekeerde piramide, met relatief veel rechters,
