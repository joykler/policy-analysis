54 
 
b. de rol van de ministers van (Veiligheid en) Justitie. 
 
Positie PG 
De constructie van de gezamenlijke PG vormt de institutionele kern van de Rw OM. Vanuit het 
OM zelf wordt deze constructie toegejuicht. Voornaamste reden daarvoor is dat de 
gemeenschappelijkheid van de PG dient als schild tegen politieke beïnvloeding. De gedachte is 
dat een PG die verantwoording moet afleggen aan drie ministers van (Veiligheid en) Justitie 
minder snel door een enkeling onder die ministers onder druk kan worden gezet, en daarmee 
ook op enige afstand van de afzonderlijke ministers staat. Binnen kleinschalige 
overheidsverbanden als die van het Caribische deel van het Koninkrijk zou dit als 
rechtsstatelijke waarborg dienen. Dat gezegd hebbend, wordt ook vanuit het OM zelf 
benadrukt dat het oordeel over het functioneren van de gezamenlijke PG sterk gebonden is 
aan de persoon die de functie van PG bekleedt (net zoals het oordeel over het ambt van 
minister van justitie sterk afhankelijk blijkt van de persoon die dat bekleedt). Binnen het OM 
blijkt de waardering voor de zittende PG groot. 
Ook de positie van de PG als buffer tussen eerstelijns OM en minister wordt binnen het OM 
van groot belang geacht. In dat licht wordt dan ook verdedigd dat het de PG is en niet de HOvJ 
die bevoegd is aanwijzingen aan de politie te geven en dat deze bevoegdheid in het uiterste 
geval zelfs zonder kennisgeving aan de HOvJ kan plaatsvinden. Dat laatste lijkt overigens 
hoogst ongewenst - vanuit het OM wordt aangegeven dat sprake zou zijn van ernstig 
verstoorde interne verhoudingen indien zulks wel structureel zou gebeuren - en blijkt in de 
praktijk ook niet voor te komen. Verder valt op dat het aantal concrete opdrachten tot 
opsporing door de PG beperkt is (als voorbeeld worden opdrachten aan de Landsrecherche 
van Curaçao aangehaald). Wel blijkt hij rechtstreeks leiding te geven aan een aantal 
belangrijke onderzoeken. Uit de respons op de vragenlijsten blijkt dat het in de praktijk - in 
ieder geval in Curaçao - eveneens voorkomt dat de PG - of in ieder geval de AG namens de PG 
- hoger beroep instelt dan wel intrekt op grond van artikel 6, eerste lid, Rw OM. Vanuit het 
OM, maar ook vanuit het hof, wordt over het algemeen waarde gehecht aan deze 
bevoegdheden van de PG als 'stok achter de deur'. 
Hoewel de positie van de PG binnen het OM sterk is en hij in alle betrokken landen ook 
daadwerkelijk gebruik maakt van de bevoegdheden die hem krachtens de wet toekomen, 
vergt de positie van de PG in Sint Maarten bijzondere aandacht. Gelet op zijn sterke positie is 
het namelijk opmerkelijk dat gedurende verschillende fasen in het onderzoek (met name door 
leden van het OM die gevestigd zijn te Curaçao) aandacht wordt gevraagd voor het beeld dat 
rond de AG in Sint Maarten een tweede beleidscentrum zou ontstaan nu het op zijn pad ligt in 
afwezigheid van de PG ook het beleidsoverleg met de minister en de Korpschef te voeren.
