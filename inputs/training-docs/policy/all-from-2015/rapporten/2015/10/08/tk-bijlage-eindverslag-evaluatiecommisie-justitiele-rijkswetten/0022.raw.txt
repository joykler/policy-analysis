17 
 
RST voor de hand ligt, zou van de gelegenheid gebruik moeten worden gemaakt de bestaande 
uitwerking van het sturingsmodel in het protocol vast te leggen. Bij het herzien van het RST-
protocol en het maken van onderlinge afspraken over de verdeling van capaciteit, zal ook het 
land Aruba moeten worden betrokken. Gelet op het belang van goede afstemming tussen de 
korpsen en het RST verdient het aanbeveling de teamchef RST een vaste rol toe te kennen in 
het overleg tussen de korpschefs. 
Voor die delen van de politietaak waarin door middel van de GVP had kunnen worden 
voorzien – maar waarin ook in deze opzet niet door het RST wordt voorzien – ziet de 
Evaluatiecommissie ruimte voor verdere samenwerking tussen de landen. Dit betreft onder 
meer het ontplooien van initiatieven inzake gezamenlijke opleidingen, maar ook zaken als 
coördinatie en afstemming met betrekking tot de uitrusting. In het kader van deze 
samenwerking ziet de Evaluatiecommissie een belangrijke rol weggelegd voor het overleg van 
korpschefs als bedoeld in artikel 36 Rijkswet Politie. Deze samenwerking kan worden versterkt 
door overleg met en tussen de ministers op grond van artikel 37 Rijkswet Politie.  
 
3.5 Aanbevelingen 
In termen van doeltreffendheid en effecten (zoals deze zijn verwoord in de Rijkswetten en in 
de Evaluatieopdracht) kan ten aanzien van de Rijkswet Politie worden opgemerkt dat vanwege 
de achterstanden in implementatie geldt, dat zij niet op alle punten doeltreffend is. Deze 
punten zijn – onder meer – het organisatorische inbedding van de korpsen (waaronder de 
totstandkoming en implementatie van nadere regelgeving, alsmede de formatieve sterkte), 
het (al dan niet) gezamenlijke politieonderwijs en de totstandkoming van de GVP. 
Logischerwijs vloeien hier als effecten uit voort dat met name het KPC en het KPSM 
organisatorisch nog niet op orde zijn, dat de instroom van recentelijk opgeleid 
politiepersoneel beperkt is en dat het RST een meer permanent karakter heeft gekregen.  
Het bovenstaande brengt de Evaluatiecommissie tot de volgende aanbevelingen: 
3. De organisatie van de korpsen (met name het KPC en het KPSM) dient zo snel mogelijk 
verder te worden ontwikkeld. De daarmee gepaard gaande reorganisaties zouden met 
grote voorrang moeten worden afgerond. Hierin zou eveneens het onderzoek moeten 
worden betrokken naar de toereikendheid van de oorspronkelijke raming van de 
financiële middelen die hiervoor noodzakelijk zijn (zie aanbeveling 2 en paragraaf 2.4 
(Financiën)). In verband met de kwaliteit van de opsporing verdient de positie van de 
hulpofficier van justitie extra aandacht. Daarbij moet worden gedacht aan 
formalisering van diens plaats in de organisatie, diens opleiding en certificering,  
alsmede aan optimalisering van de verbinding die door middel van de hulpofficieren 
kan worden gelegd tussen politie en OM.
