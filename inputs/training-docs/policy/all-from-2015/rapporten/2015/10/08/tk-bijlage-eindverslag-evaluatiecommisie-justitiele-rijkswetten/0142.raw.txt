96 
 
 
 
6. Belangrijkste bevindingen per land  
 
Hierboven is per rijkswet aangegeven wat de belangrijkste bevindingen zijn ten aanzien van 
het functioneren van de Rijkswetten en de opvattingen die daarover bestaan in de landen 
waar zij gelden. Gelet op de opzet van het onderzoek en de uitwerking daarvan in 64 
evaluatievragen zijn deze bevindingen steeds gepresenteerd per Rijkswet. Hoewel in 
voorgaande hoofdstukken aandacht besteed is aan de verschillen tussen de verschillende 
landen, heeft deze wijze van presenteren als nadeel dat de bevindingen moeilijk inzichtelijk te 
maken zijn per land. Tot besluit van dit onderzoek zal in dit afsluitende hoofdstuk dan ook 
getracht worden de belangrijkste bevindingen samen te vatten per land. Ook hier zullen de in 
overleg met de Evaluatiecommissie en de begeleidingscommissie vastgestelde 
aandachtspunten leidend zijn, zij het nu per land. Vooraf zij opgemerkt dat dit hoofdstuk een 
samenvattend karakter heeft. Dat betekent dat het onmogelijk is recht te doen aan alle 
nuances die in de hoofdtekst van dit onderzoek aan de orde gekomen zijn. 
 
6.1 Curaçao 
Van de groep betrokkenen die in het verloop van dit onderzoek - langs verschillende wegen - 
is benaderd, vormt de groep die gevestigd is in Curaçao een relatieve meerderheid. Dit kan 
worden verklaard door het gegeven dat Curaçao het grootste van de Caribische landen binnen 
het Koninkrijk is, maar ook doordat een aantal instellingen waarop de Rijkswet betrekking 
heeft (met name het hof en het OM) een hoofdvestiging of op zijn minst een organisatorisch 
zwaartepunt kent in Curaçao. 
Ten aanzien van de Rw GHvJ valt op dat zowel binnen als buiten het hof over het algemeen 
tevredenheid bestaat over het functioneren van het hof. Wel wordt door alle betrokkenen 
erkend dat de financiële zekerheid van het hof een punt van grote zorg is. Landen betalen te 
laat en soms te weinig, waardoor het hof noodgrepen moet toepassen als verrekening met 
geïnde, maar nog niet aan de landen afgedragen, griffierechten om te kunnen voorzien in 
financiën voor dagelijkse werkzaamheden. De verhouding tussen het hof en de Beheerraad 
wordt in Curaçao (zowel binnen het hof als binnen de Beheerraad) als punt van aandacht 
gezien. Het niet-rechterlijke hofpersoneel is vrijwel volledig Caribisch. Onder de rechters heeft 
Caribisering de aandacht van het hofbestuur. Vanuit het hof wordt bovendien blijk gegeven 
van stevige ambitie op dit vlak (richting 50% lokaal personeel, hoewel niet altijd duidelijk is of
