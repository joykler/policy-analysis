11 
 
gericht op het creëren van randvoorwaarden voor een succesvolle benutting van de 
mogelijkheden die de Rijkswetten bieden. 
De overheid is er niet voor zichzelf. Dit moge een open deur zijn, het is ook in het kader van 
rechtshandhaving niet minder waar. Rechtzoekenden (burgers, bedrijven en instellingen) zijn 
gebaat bij een efficiënt en slagvaardig politiekorps, bij een Openbaar Ministerie dat volgens 
rechtsstatelijke normen oordeelt over de vraag welke zaken het voor de rechter brengt (en 
welke niet) en bij een rechter die daarover in volstrekte onafhankelijkheid en onpartijdigheid 
kan oordelen. Burgers zijn gebaat bij landen die bereid zijn gezamenlijk te bouwen aan 
verbetering van rechtshandhaving. Omdat in het onderzoek dat aan dit eindverslag ten 
grondslag ligt, in zekere mate is voorzien in onderzoek naar de mening van de burger te dien 
aanzien, is het – met name via de gehouden focusgroepen – mogelijk diens perspectief in de 
beoordeling te betrekken. Het is om deze reden dat de Evaluatiecommissie besloten heeft dit 
perspectief steeds in herinnering te roepen bij de behandeling van de verschillende 
Rijkswetten. 
 
2.6 Algemene aanbevelingen 
De meeste aanbevelingen die in dit eindverslag worden gepresenteerd, zijn nadrukkelijk 
gekoppeld aan specifieke rijkswetten. Uit dit hoofdstuk vloeit echter een tweetal meer 
algemene aanbevelingen voort: 
1. Reeds in de nabije toekomst dient onderzoek te worden gedaan naar en fundamenteel 
debat te worden gevoerd over de dominante positie van het Nederlands binnen het 
verband van de rechtshandhaving. Dit onderzoek en dit debat zou erop gericht 
moeten zijn de aspecten van de rechtshandhaving te identificeren waar gebruik van 
het Nederlands niet strikt noodzakelijk is. 
2. Onderzocht moet worden of – met de kennis van nu – bij de totstandkoming van de 
Rijkswetten (in het bijzonder ten aanzien van de Rijkswet GHvJ en de Rijkswet Politie) 
voldoende inzicht bestond in de omvang van benodigde financiële middelen voor de in 
de Rijkswet voorziene inrichting van de instellingen. Aan de uitkomsten van dat 
onderzoek zouden door de landen consequenties moeten worden verbonden.
