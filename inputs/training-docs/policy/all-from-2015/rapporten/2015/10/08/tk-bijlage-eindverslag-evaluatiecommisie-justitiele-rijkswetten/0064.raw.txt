18 
 
2.1.1 Opzet 
Om beantwoording van deze vragenlijsten te vergemakkelijken, is gekozen voor een 'semi- 
gestructureerde' opzet. Bij vrijwel elke vraag is de respondent de keuze gegeven tussen 
verschillende voorgedrukte antwoorden. Vaak betrof dat de antwoorden "nee", "ja" en "kan ik 
niet beoordelen". Onder elke vraag is de respondent de mogelijkheid geboden zijn of haar 
antwoord te motiveren. In een groot aantal gevallen werden respondenten actief uitgenodigd 
hiervan gebruik te maken. De gehanteerde opzet had als voordeel dat ook wanneer 
respondenten geen gebruik maakten van de mogelijkheid van nadere motivering van het 
antwoord via de voorgedrukte antwoorden alsnog een beeld kon ontstaan met betrekking tot 
het algemene gevoelen onder de respondenten. 
Voor wat betreft de selectie van de respondenten is - gelet op de specificiteit van de 
evaluatievragen en de vertaling daarvan in de vragenlijsten - vooral gekozen voor personen 
die tussen 10 oktober 2010 en heden werkzaam waren voor de vier instituties waarop de 
Rijkswetten betrekking hebben. Bij groepen respondenten buiten deze kring is getracht na te 
gaan in hoeverre zij op een betekenisvol aantal vragen binnen de vragenlijsten antwoord 
zouden kunnen geven alvorens te besluiten of het zinvol was de vragenlijsten binnen deze 
groepen uit te zetten. Voor een aantal groepen respondenten is deze vraag bevestigend 
beantwoord. Te denken valt aan advocaten (er zijn vragenlijsten gezonden naar een 
significante groep advocaten, verdeeld per land, grootte van het kantoor en rechtsgebied) en 
medewerkers binnen de ambtelijke top van de betreffende ministeries van (Veiligheid en) 
Justitie. Ten aanzien van een aantal andere groepen respondenten (te denken valt aan 
maatschappelijke organisaties zoals vakbonden of ondernemersorganisaties) is besloten tot 
een andere wijze van benaderen (zie verder paragraaf 2.3). Voor de 'ketenpartners', zoals het 
Korps Marechaussee, de Douane, de Kustwacht en de Koninklijke Marine werd eveneens 
besloten tot een alternatieve wijze van benaderen. Abusievelijk hebben deze ketenpartners 
alsnog de vragenlijsten ontvangen. Hoewel een klein aantal van hen de vragenlijsten heeft 
geretourneerd en hun antwoorden zijn verwerkt, zijn zij in een later stadium alsnog benaderd 
voor deelname aan focusgroepen en/of verdiepende interviews. 
Om de beantwoording van de vragenlijsten eenvoudiger te maken voor diegenen die niet 
werkzaam zijn bij de instituties waarop de Rijkswetten betrekking hebben, is besloten 
bepaalde vragen te arceren met een lichtblauwe kleur. De gearceerde vragen betroffen 
vragen ten aanzien waarvan vooraf kon worden ingeschat dat deze respondenten mogelijk 
wel antwoord zouden kunnen geven. Nadrukkelijk is aangegeven dat het deze respondenten 
volledig vrijstond ook de niet-gearceerde delen van de vragenlijst van respons te voorzien. De 
arceringen zijn niet per individuele respondent vastgesteld, maar gebaseerd op verschillende 
groepen. Ook bij de gearceerde vragen kon het dus voorkomen dat gekozen werd voor de 
optie "kan ik niet beoordelen". De vragenlijsten zijn opgenomen in de bijlage.
