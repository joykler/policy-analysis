19 
 
 
 
4. Openbaar Ministerie 
Het Openbaar Ministerie (verder: het OM) staat voor de meeste burgers op grotere afstand 
dan de politie. Burgers hebben niettemin groot belang bij het behoorlijk functioneren 
daarvan. Dit belang manifesteert zich onder meer in rechtsstatelijke vervolgingsbeslissingen 
en voortvarende en kwalitatief hoogwaardige afwikkeling van zaken.  
Uit het onderzoek blijkt dat hiervan – naar het oordeel van de meeste betrokkenen – in 
belangrijke mate sprake is. In dit licht wordt de scheiding tussen het eerstelijns- en 
tweedelijnsparket positief beoordeeld.  
 
4.1 Positie procureur-generaal 
De aandachtspunten die betrokkenen ten aanzien van het OM naar voren brachten, betroffen 
over het algemeen niet het functioneren van de Rijkswet OM op zich, maar de institutionele 
inbedding daarvan. Voor wat betreft de constructie van een gezamenlijke PG wordt door 
tegenstanders (bijvoorbeeld in Sint Maarten) ingebracht dat het gebrek aan fysieke 
aanwezigheid van de PG leidt tot onbegrip over de lokale situatie en tot besluitvorming die 
niet voldoende op deze situatie is toegespitst. Ook zou de democratische legitimatie van het 
OM onder druk komen te staan als deze niet door één (door de Staten van zijn land 
verantwoordelijk te houden) minister zou kunnen worden aangestuurd door middel van 
algemene en bijzondere aanwijzingen. Tegenstanders van een gezamenlijke PG wijzen 
bovendien op de uitzonderlijkheid van de constructie. Zij geven aan dat een ‘eigen’ OM, onder 
leiding van een ‘eigen’ PG moet worden gezien als logische institutionele attributen van een 
autonoom land. Dit wordt volgens hen geïllustreerd door het gegeven dat deze constructie in 
andere landen binnen het Caribisch gebied (zowel binnen als buiten het Koninkrijk) niet lijkt 
voor te komen. Zij geven voorts aan dat uit de argumenten voor een zelfstandige PG niet per 
definitie een gezamenlijke PG voortvloeit.  
Voorstanders van een gezamenlijke PG wijzen daarentegen op de risico’s die een al te sterke 
landelijke inbedding van de PG in kleinschalige (insulaire) overheidsverbanden kan hebben 
voor de onafhankelijkheid van diens oordeelvorming en de zelfstandigheid waarmee hij 
behoort te functioneren. Zeker waar het gaat om het beperken van invloed van afzonderlijke 
ministers op individuele vervolgingsbeslissingen, creëert een gezamenlijke PG een zekere 
afstand die voordelen kent. Voor de voorstanders zijn de argumenten voor een gezamenlijke 
PG wel degelijk verbonden met de argumenten voor een zelfstandige PG. De afstand tussen
