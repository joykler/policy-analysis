80 
 
4.4 Rw RvdR 
4.4.1 Achtergrond en hoofdlijnen Rijkswet 
De Raad voor de rechtshandhaving (hierna: de Raad) is een rechtspersoonlijkheid bezittend 
inter-landelijk orgaan van Curaçao, Sint Maarten en Nederland (voor zover het betreft 
Caribisch Nederland). 
De basis voor de Rw RvdR is gelegd in de Slotverklaring van 2 november 2006 van het 
bestuurlijk overleg over de toekomstige staatkundige positie van Curaçao en Sint Maarten. 
Hierin is onder andere afgesproken dat bij of krachtens 'consensusrijkswet' een Raad voor de 
rechtshandhaving zal worden ingesteld die de kwaliteit bewaakt van alle onderdelen van de 
justitiële keten (met uitzondering van het hof) en de justitiële samenwerking tussen Curaçao, 
Sint Maarten en Nederland. 
Hoewel het hier om een autonome bevoegdheid van de afzonderlijke landen gaat, waren er, 
volgens de landen, redenen genoeg voor een gestructureerde samenwerking bij de 
(gezamenlijke) uitvoering van deze inspectietaak. De vorming van twee nieuwe landen in het 
Koninkrijk (Curaçao en Sint Maarten) die elk moeten voorzien in inspecties op het justitiële 
vlak, alsmede de ten opzichte van het Europese rijksdeel (Nederland) geïsoleerde ligging van 
Caribisch Nederland (Bonaire, Sint Eustatius en Saba) vormden aanleiding voor een 
gemeenschappelijk orgaan dat met de inspectie binnen de twee nieuwe landen en binnen 
Caribisch Nederland zal zijn belast. Vanuit deze gedachte is in de Slotverklaring aldus 
overeengekomen te voorzien in een interlandelijk inspectieorgaan. 
De Raad is belast met de algemene inspectie van de organisaties van de justitiële keten - met 
uitzondering van het Gemeenschappelijk Hof van Justitie - in Curaçao, Sint Maarten, Bonaire, 
Sint Eustatius en Saba. De Raad kijkt daarbij naar de effectiviteit, de kwaliteit van de 
taakuitoefening en het beheer. Daarnaast is de Raad belast met de algemene inspectie van de 
kwaliteit en effectiviteit van de justitiële samenwerking tussen de landen. 
Anders dan een ad hoc onderzoekscommissie of een parlementaire enquêtecommissie 
voorziet de opzet van de Raad in permanent toezicht op de gehele keten van 
rechtshandhaving. Een bijkomend voordeel van deze permanente controle is dat hierdoor aan 
doorlopende kennisopbouw kan worden gedaan en dat opgebouwde expertise niet 
‘wegvloeit’ zoals dat bij de beëindiging van de werkzaamheden van incidentele 
(onderzoeks)commissies kan gebeuren. 
Conform afspraken in de Slotverklaring is ervoor gekozen de onderlinge regeling van de 
inspectie van de kwaliteit van de rechtshandhavingketen, op grond van artikel 38, tweede lid, 
van het Statuut, neer te leggen in een consensusrijkswet.
