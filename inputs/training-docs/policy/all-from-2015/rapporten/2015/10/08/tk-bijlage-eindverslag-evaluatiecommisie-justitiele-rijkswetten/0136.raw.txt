90 
 
dat een land pas zou mogen opzeggen indien is aangetoond dat het zelfstandig in de door de 
Rijkswet opgedragen taak kan voorzien. 
 
5.2 Standpunten betrokkenen 
De vraag naar de wenselijkheid van een eenzijdig opzegrecht  is vanaf de start in het 
onderzoek betrokken. Uit de respons op de schriftelijke vragenlijsten blijkt dat een grote 
meerderheid van opvatting is dat de Rijkswetten niet eenzijdig opzegbaar zouden moeten 
kunnen worden. Als belangrijkste argument wordt naar voren gebracht dat de 
'onopzegbaarheid' van de Rijkswetten voordelen biedt, nu dit voor de betreffende instellingen 
een steviger waarborg biedt. Het beperkte aantal respondenten dat van mening is dat zulks 
wel zou moeten kunnen, bevindt zich vooral in de kring van functionarissen die niet werkzaam 
zijn bij instellingen waarop de Rijkswetten betrekking hebben. Van de respondenten die 
werkzaam zijn in het Europese deel van Nederland is niemand voorstander van een eenzijdig 
opzegrecht. 
In bepaalde focusgroepen (met name de focusgroepen die betrekking hadden op de civil 
society in Curaçao) kwam de behoefte aan een eenzijdig opzegrecht sterker naar voren. Het 
belangrijkste argument dat hiervoor werd gebruikt is de autonomie van de landen en de 
vrijwilligheid waaronder de consensusrijkswetten zijn aangegaan. Uit de verdiepende 
interviews blijkt wederom dat een groot aantal functionarissen dat werkzaam is bij 
instellingen waarop de Rijkswetten betrekking hebben weinig heil zien in een eenzijdig 
opzegrecht. De ministers van de Caribische landen van het Koninkrijk verklaren zich 
daarentegen allen voorstander van een eenzijdig opzegrecht. 
 
5.3 Argumenten voor en tegen een eenzijdig opzegrecht 
Als gezegd, in hun huidige vorm zijn de justitiële rijkswetten niet eenzijdig opzegbaar. Thans 
wordt de vraag aan de orde gesteld of de Rijkswetten niet zodanig zouden moeten worden 
gewijzigd dat dit wel mogelijk wordt gemaakt. 
Uit de respons op de vragenlijsten en in de gesprekken met de betrokkenen (in de 
focusgroepen of tijdens de verdiepende interviews) blijkt dat de discussie rondom het 
eenzijdige opzegrecht voor velen los staat van hun opvattingen over het functioneren van de 
Rijkswetten. Met name de argumenten van de voorstanders van dat recht richten zich op 
constitutionele bezwaren rondom de toepassing van het instrument consensusrijkwet als 
zodanig en veelal niet op eventuele slechte ervaringen die zij tot dusver met de Rijkswetten 
hebben. Dit rechtvaardigt een nadere verkenning van de constitutionele aspecten die hierbij
