72 
 
Voor wat betreft de samenwerking tussen de landen kan worden gewezen op het overleg 
tussen de korpschefs op grond van artikel 36 Rw Politie en het overleg tussen de betrokken 
ministers op grond van artikel 37, eerste lid, Rw Politie. Deze overleggen vinden plaats - bij het 
overleg tussen de korpschefs blijkt in de praktijk ook de Arubaanse korpschef aan te sluiten - 
en men is over het algemeen tevreden over de implementatie van in dergelijke overleggen 
gemaakte afspraken. 
De daadwerkelijke, operationele samenwerking tussen de korpsen blijkt echter maar 
mondjesmaat van de grond te komen, De Rw Politie biedt naar het oordeel van een ruime 
meerderheid van de respondenten voldoende instrumenten voor samenwerking tussen de 
landen. De praktijk blijkt echter anders. De wil tot samenwerking wordt per land in hoge mate 
beïnvloed door de politieke wenselijkheid ervan. 
Het bouwen aan structurele, overkoepelende samenwerking lijkt er door eerdergenoemde 
achterstanden duidelijk bij ingeschoten geraakt te zijn. Het voornaamste slachtoffer daarvan is 
de GVP. Dat deze niet van de grond is gekomen, lijkt voorts te wijten te zijn aan ontbrekende 
bereidheid en politieke overeenstemming, gebrek aan belangstelling en de hoge kosten. De 
voorziening lijkt hiermee een politiek compromis zonder werkelijk draagvlak. De landen zijn te 
veel bezig met hun eigen problemen en hebben niet de middelen, capaciteit en expertise om 
die ook nog eens voor een gemeenschappelijke voorziening beschikbaar te kunnen stellen. 
Vanuit het land dat die capaciteit en expertise in belangrijker mate ter beschikking heeft - 
Nederland - wordt aangegeven dat de GVP niet wordt gemist nu de belangrijkste taken van de 
GVP door middel van het amendement-Remkes (zie hieronder) buiten toepassing zijn gelaten 
en zijn overgelaten aan het RST. Gevraagd of een eventueel te treffen voorziening als bedoeld 
in artikel 57a, zesde lid, Rw Politie (als blijkt dat de landen zelf niet voldoende menskracht 
kunnen opbrengen voor een goed functionerend GVP) zou moeten leiden tot een versterkte 
inzet ten behoeve van de GVP of een bestendiging van de rol van het RST, kiest een aantal 
Nederlandse betrokkenen nadrukkelijk voor het laatste. 
Vanuit de focusgroepen blijkt dat niettemin wisselende opvattingen bestaan over de 
wenselijkheid van een GVP. Een aantal Curaçaose ketenpartners blijkt wel meerwaarde te zien 
in de GVP, terwijl door de vakbonden in Curaçao unaniem is aangegeven dat de oprichting van 
een GVP ongewenst is. De vakbonden en de ketenpartners in Sint Maarten zien evenmin heil 
in de oprichting van een GVP. Hier lijkt vooral de angst te spelen dat Sint Maarten bij het in de 
praktijk gebruik kunnen maken van deze voorziening veelal 'als laatste aan de beurt' zal 
komen. Een aantal participanten aan focusgroepen in Caribisch Nederland en (in beperktere 
mate) in Curaçao geeft aan wel meerwaarde te zien in de GVP. Voor Caribisch Nederland lijkt 
vooral een rol te spelen dat de verwachting bestaat dat het KPCN door middel van deelname 
aan de GVP meer kan komen te beschikken over assistentie van politiepersoneel met een 
Caribische achtergrond (bijvoorbeeld uit Curaçao of - voor wat betreft Sint Eustatius en Saba -
