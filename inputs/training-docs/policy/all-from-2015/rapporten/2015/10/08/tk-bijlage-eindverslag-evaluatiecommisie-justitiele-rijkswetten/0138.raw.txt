92 
 
Uit de verbondenheid van de landen in het Koninkrijk vloeit voort dat de vrijwilligheid 
waaronder de samenwerking in een consensusrijkswet is aangegaan niet gelijkstaat aan 
vrijblijvendheid. Hierin zit eveneens een element van 'pacta sunt servanda': wanneer de 
afspraak is gemaakt om op justitieel terrein gezamenlijk op te trekken, kan deze afspraak niet 
zonder meer worden opgezegd. 
Het waarborgende karakter van consensusrijkswetten doet denken aan artikel 43, tweede lid, 
van het Statuut, maar is in beginsel breder dan dat. Immers, als een bepaalde aangelegenheid 
zou kunnen worden geschaard onder dit artikellid is consensusrijkswetgeving volgens de 
rijkswetgever niet strikt noodzakelijk. In dergelijke gevallen lijkt de wetgever ervoor te kunnen 
kiezen een regeling te treffen volgens de reguliere rijkswetgevingsprocedure. De borging 
waaraan in dit kader moet worden gedacht, is het tegengaan van grensoverschrijdende 
criminaliteit of het waarborgen dat ook kleinere landen - in termen van (beroeps)bevolking - 
voldoende geëquipeerd zijn te voorzien in de behoeften waarin de betreffende Rijkswet 
voorziet.  
Tot slot wijzen tegenstanders van een eenzijdig opzegrecht op de formeel-juridische logica dat 
een wettelijk voorschrift in beginsel alleen op dezelfde wijze zou kunnen worden gewijzigd of 
afgeschaft als waarop deze tot stand gekomen is. Langs deze lijn redenerend zou een wet die 
in onderlinge overeenstemming tot stand gekomen is ook alleen in onderlinge 
overeenstemming kunnen worden beëindigd (tenzij de wet zelf nadrukkelijk anders bepaalt). 
 
5.4 Het eenzijdige opzegrecht en de vier justitiële rijkswetten 
Bij de toepassing van deze argumenten op de vier justitiële rijkswetten wordt hieronder een 
onderscheid gemaakt tussen de Rw GHvJ, de Rw OM en de overige justitiële rijkswetten. 
 
5.4.1 Rw GHvJ 
Gelet op de bovenstaande argumenten ligt een (ongeclausuleerd) eenzijdig opzegrecht ten 
aanzien van de Rw GHvJ niet voor de hand. Eerder is al opgemerkt dat de autonomie van de 
landen ten aanzien van rechtspraak niet onbeperkt is. Hoewel zij formeel bezien een 
landsaangelegenheid is, kan de rechtspraak zich verheugen in de bijzondere belangstelling van 
het Statuut. Zo kan worden gewezen op het eerste lid van artikel 23 Statuut dat de 
rijkswetgever de mogelijkheid biedt de rechtsmacht van de Hoge Raad uit te breiden tot het 
Caribische deel van het Koninkrijk der Nederlanden. Dit gebeurt thans in de Rijkswet 
cassatierechtspraak voor Aruba, Curaçao, Sint Maarten en voor Bonaire, Sint Eustatius en Saba 
(verder: Rw cassatierechtspraak). Deze rijkswet is gebaseerd op de Cassatieregeling uit 1961
