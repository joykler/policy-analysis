inspectie van het onderwijs | onderwijsverslag 2013/2014
 1.1  Toezichtarrangementen van basisscholen
Stabiele maar wisselende groep (zeer) zwakke scholen  De afname van het aandeel zwakke en  
zeer zwakke scholen is tot stilstand gekomen. Evenals in 2013 is op 2,2 procent van de scholen de 
onderwijskwaliteit onder de maat (tabel 1.1a). Op 1 september 2014 zijn 137 scholen zwak en 14 scholen 
zeer zwak. Het gaat steeds om een wisselende groep scholen die (zeer) zwak is. Van deze 151 (zeer) 
zwakke scholen waren er 97 een jaar eerder nog van voldoende kwaliteit. En van de 153 scholen die in 
2013 (zeer) zwak waren, hebben 96 zich zodanig verbeterd dat ze niet meer (zeer) zwak zijn. 
Tabel 1.1a Toezichtarrangementen basisonderwijs op 1 september 2010, 2011, 2012, 2013 en 2014  
(in percentages, n 2014=6.941)
1 september 2010 1 september 2011 1 september 2012 1 september 2013 1 september 2014
Basis 93,0 95,6 96,9 97,8 97,8
Zwak 6,0 3,8 2,9 2,0 2,0
Zeer zwak 1,0 0,6 0,2 0,2 0,2
Totaal 100 100 100 100 100
Bron: Inspectie van het Onderwijs, 2014
Verbetering meestal binnen twee jaar   (Zeer) zwakke scholen moeten zo snel mogelijk weer toe 
naar voldoende onderwijskwaliteit voor de leerlingen. Iets meer dan de helft van de zwakke en zeer 
zwakke scholen die zich in het schooljaar 2013/2014 verbeterden, deed dit binnen anderhalf jaar nadat 
ze (zeer) zwak waren geworden (tabel 1.1b). Ongeveer een op de vijf scholen lukte het zich binnen een 
jaar te verbeteren. Een kwart van de scholen had echter meer dan twee jaar nodig. 
Tabel 1.1b Aantal scholen dat zich tussen 1 september 2013 en 1 september 2014 verbeterde, naar tijdsduur 
zwakte 
Minder dan 1 - 1,5 jaar 1,5 - 2 jaar 2 jaar Totaal
1 jaar of langer
Van zwak naar voldoende 19 33 17 25 94
Van zeer zwak naar zwak 1 3 0 1 5
Van zeer zwak naar voldoende 2 0 0 0 2
Totaal 22 36 17 26 101
Bron: Inspectie van het Onderwijs, 2014
Grotere scholen vaker onder basistoezicht  De verschillen tussen de denominaties zijn klein en  
wisselend als het gaat om de kwaliteit van het onderwijs (zie bijlage 1, figuur 1). Een duidelijker 
verschil bestaat er tussen scholen van verschillende omvang. Hoe groter de school, hoe vaker de 
school onder basistoezicht van de inspectie valt (tabel 1.1c). In vorige Onderwijsverslagen heeft de 
inspectie veel aandacht besteed aan de problematiek van kleine scholen (Inspectie van het Onderwijs, 
2012; 2013). Kleine scholen zijn kwetsbaar als een of meer leraren ziek zijn of niet goed functioneren. 
Op grotere scholen is dit risico veel kleiner. Daarbij hebben grotere scholen minder vaak combinatie-
groepen. Combinatiegroepen vragen veel van de managementvaardigheden van leraren. Een voordeel 
van grotere scholen is dat de directeur vaak is vrijgesteld van lesgevende taken en dus meer tijd heeft 
voor het schoolleiderschap. De schoolleider speelt een bepalende rol; hoe beter de schoolleider 
functioneert, hoe beter de leraren lesgeven (Inspectie van het Onderwijs, 2014b).
