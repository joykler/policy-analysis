inspectie van het onderwijs | onderwijsverslag 2013/2014
Financiën
Stabiele financiële positie   In 2012 steeg het totaalresultaat van de besturen in het (voortgezet) 
speciaal onderwijs van gemiddeld 0,1 naar 2,4 procent (tabel 3.6b). In 2013 bleef de rentabiliteit met 
2,3 procent nagenoeg gelijk. De solvabiliteit was opnieuw 0,66 procent en de liquiditeit daalde licht 
van 2,38 naar 2,36 procent. Deze stabiele positie is te danken aan de ongeveer 11 miljoen euro die de 
scholen voor (voortgezet) speciaal onderwijs in 2013 ontvingen in het kader van het Herfstakkoord en 
het Nationaal Onderwijsakkoord. Zonder deze investering van de overheid zou de rentabiliteit 1,4 
procent bedragen, de solvabiliteit 0,65 en de liquiditeit 2,30.
 
Minder afhankelijk van rijksbijdrage   De scholen in deze sector waren de laatste jaren minder 
afhankelijk van de rijksbijdrage dan andere scholen in het funderend onderwijs. Het percentage baten 
dat van de rijksbijdrage komt, daalt ook licht. Ook is het aandeel dat aan personeel wordt besteed, net 
als in het basisonderwijs, gedaald. Ten opzichte van de totale baten is dit laatste een relatieve daling, 
in absolute zin is er sprake van een lichte toename.
Tabel 3.6b Waarde van de financiële indicatoren in het (voortgezet) speciaal onderwijs, 2009-2013 (n 2013=76)
Kengetallen 2009 2010 2011 2012 2013
Rentabiliteit 0,7 0,1 0,1 2,4 2,3
Solvabiliteit II 0,66 0,64 0,66 0,66 0,66
Liquiditeit 2,33 2,19 2,25 2,38 2,36
Rijksbijdrage/totale baten 0,91 0,92 0,92 0,89 0,88
Personeelslasten/totale baten 0,84 0,84 0,84 0,80 0,80
Bron: DUO/Inspectie van het Onderwijs, 2014 
Besturen onder aangepast toezicht   Op 1 augustus 2014 stonden vier besturen onder aangepast 
financieel toezicht, waarvan twee met scholen met (zeer) zwakke kwaliteit. Vorig jaar waren dat vijf 
besturen. Ten opzichte van vorig jaar is het percentage besturen dat onder de signaleringsgrenzen van 
solvabiliteit en rentabiliteit valt, afgenomen. 
Naleving wet- en regelgeving
Goede naleving handhavingsonderwerpen   In het schooljaar 2013/2014 controleerde de inspectie 
op de aanwezigheid van een schoolplan en een schoolgids en op de naleving van de wettelijke 
onderwijstijd. Een groot deel van de scholen komt deze verplichtingen na (zie bijlage 2, tabel 1). 
Scholen met wettelijke tekortkomingen krijgen de mogelijkheid tot herstel. In schooljaar 2014/2015 
wordt ook het onderwijs door bevoegde leraren een standaard handhavingsonderwerp. 
Weinig ontheffingsaanvragen afgekeurd   Vanaf juli 2013 is de beleidsregel om scholen 
ontheffingen te verlenen op een aantal punten versoepeld. In schooljaar 2013/2014 dienden de 
scholen voor (voortgezet) speciaal onderwijs in totaal 424 ontheffingsverzoeken in, waarvan er 357 
werden ingewilligd. Slechts in een klein aantal gevallen ging het om een daadwerkelijke afkeuring  
van het verzoek. Vaker ging het om een onjuiste toepassing van de nieuwe beleidsregel. Sommige 
aanvragen voor het onderschrijden van de minimale onderwijstijd bleken aanvragen te zijn voor de 
ontheffing van de leerplicht. Daarvoor verwijst de inspectie naar de leerplichtambtenaar.
Groei van nevenvestigingen   Het voortgezet speciaal onderwijs groeit en veel gemeenten willen 
graag thuisnabij onderwijs. Daardoor is het aantal onderwijslocaties tussen 2008 en 2013 sterk 
toegenomen. In 2013 kregen schoolbesturen een herhaald verzoek om nevenvestigingen te 
registreren. Voor ongeveer zestig locaties hebben besturen bij DUO een nevenvestiging  
aangevraagd.
