inspectie van het onderwijs | onderwijsverslag 2013/2014
 5.6 Bestuur, financiën en naleving
Kwaliteitszorg
Hoge eisen Instellingstoets Kwaliteitszorg   De invoering van de vrijwillige Instellingstoets 
Kwaliteitszorg (ITK) in 2011 heeft de kwaliteitscultuur binnen hoger onderwijsinstellingen sterk 
gestimuleerd. Per 31 december 2014 hadden 39 instellingen (27 hogescholen, waarvan één niet-bekos-
tigd, en twaalf universiteiten, waarvan ook één niet-bekostigd) een aanvraag ingediend. Van de 39 
aanvragen waren er achttien (twaalf hogescholen, waarvan één niet-bekostigd, en zes universiteiten) 
positief afgesloten en zeven (vier hogescholen en drie universiteiten waarvan één privaat) positief 
onder voorwaarden. Van de overige aanvragen werden er acht ingetrokken, terwijl er zes alsnog een 
positieve beoordeling kregen na voldaan te hebben aan de voorwaarden. Volgens de NVAO bereiden 
de instellingen zich goed voor en ervaren zij de audits als intensief en waardevol. De instellingen en 
de koepels wijzen er daarentegen op dat de invoering van de ITK en de bijbehorende beperkte 
opleidingsbeoordeling nog niet heeft geleid tot de beoogde afname van de administratieve lasten. 
Verslagen van werkzaamheden niet-bekostigd onderwijs
Meeste verslagen voldoen   In het verslag van werkzaamheden verstrekt de rechtspersoon hoger 
onderwijs (het bestuur van een niet-bekostigde instelling) inlichtingen over de werkzaamheden van 
de rechtspersoon. In 2013 heeft de inspectie voor de eerste keer actief de verslagen opgevraagd. In 
overleg met de NRTO is een aantal onderwerpen benoemd die in het verslag aan de orde dienen te 
komen. Bijna alle niet-bekostigde instellingen hebben zich gehouden aan deze eisen. Dit betreft de 
feitelijke informatie over de instelling, de uitkomsten van de accreditaties, risico’s die de instelling 
zelf ziet en de uitkomsten van studentevaluaties. Ook diverse aspecten van naleving van wet- en 
regelgeving komen aan bod.
Eerste schets niet-bekostigd onderwijs   Informatie over het functioneren van het niet-bekostigd 
onderwijs is slechts in beperkte mate beschikbaar. De verslagen leveren inzicht in het functioneren van 
de instellingen en het actieve onderwijsaanbod, en geven een eerste indicatie van het aantal studenten 
dat een geaccrediteerde (volledige) opleiding volgt. Maatregelen of verbeterpunten die het gevolg zijn 
van de uitkomsten van een opleidingsaccreditatie, blijven vaak niet beperkt tot die ene opleiding, maar 
worden indien nodig vertaald naar het niveau van de instelling. Dat geldt ook voor de uitkomsten van 
het inspectieonderzoek naar verkorte opleidingen (Inspectie van het Onderwijs, 2012).
 
Evaluaties structureel onderdeel onderwijspraktijk  Hoewel slechts een beperkt aantal instellin -
gen deelneemt aan de Nationale Studenten Enquête (NSE), zijn onderwijsevaluaties structureel 
onderdeel van de reguliere onderwijspraktijk. De uitkomsten daarvan vinden een weg in de inrichting 
van het onderwijsprogramma en hebben in enkele gevallen ook personele consequenties. Risico’s 
zien de niet-bekostigde instellingen in het afnemend aantal aanmeldingen als gevolg van de econo-
mische crisis en in een toenemende verantwoordingsplicht. Niet-bekostigde instellingen hebben 
vooral ook oog voor de eigen kwaliteit van de opleiding en de professionaliteit van het personeel.
College van beroep breed ingevoerd   Driekwart van de instellingen geeft in het verslag inzicht in 
de onderwerpen rond naleving van wet- en regelgeving. De informatievoorziening aan studenten 
vindt overwegend plaats via het intranet van de instelling of een online studieomgeving. Opvallend is 
dat ruim 80 procent van de instellingen een college van beroep en een klachtenprocedure heeft 
ingesteld, terwijl de Wet op hoger onderwijs en wetenschappelijk onderzoek (WHW) het niet-bekos-
tigd onderwijs hiertoe niet verplicht. De bij de NRTO aangesloten instellingen verwijzen daarnaast 
naar de geschillencommissie van de NRTO.
Studiesucces niet vergelijkbaar  De informatie over studiesucces is een facultatief onderwerp in de  
verslagen. Toch heeft meer dan een derde van de instellingen hier informatie over opgenomen. De 
informatie op dit punt laat een grote diversiteit zien. Het modulerendement is zeer hoog, maar het 
diplomarendement is in een aantal gevallen uitzonderlijk laag. Dit heeft te maken met de doelgroep 
van het niet-bekostigd onderwijs. Een groot deel van de studenten volgt een of meer modulen, maar 
komt niet voor een complete opleiding.
