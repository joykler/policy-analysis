de staat van het onderwijs
Samenvatting
Steeds meer scholen boven de basisnorm  Het aandeel scholen van voldoende kwaliteit is  
opnieuw licht gestegen. Het aantal afdelingen met een basisarrangement is in vijf jaar tijd met  
4 procentpunten toegenomen. Vooral in het vwo zijn er minder (zeer) zwakke scholen dan in eerdere 
jaren. Dit komt deels door de hogere cijfers voor het centraal examen in de laatste jaren. Daardoor 
daalde het verschil tussen de cijfers voor het schoolexamen en het centraal examen. Van kwaliteits- 
verbetering in het proces is minder sprake. De kwaliteitszorg en het onderwijsproces bleven van 
gelijke kwaliteit.
Onderwijsresultaten   In de basisberoepsgerichte leerweg en de gemengde/theoretische leerweg van 
het vmbo haalden leerlingen in 2014 net iets hogere cijfers op het centraal examen dan in 2013. In de 
kaderberoepsgerichte leerweg van het vmbo bleven de cijfers gelijk. In het havo en vooral het vwo 
daalden de cijfers bij het centraal examen licht en slaagden wat minder leerlingen voor het examen 
dan in 2013. In deze schoolsoorten haalden in 2014 minder leerlingen gemiddeld een 8 of hoger als 
cijfer op het centraal examen.
Percentage zittenblijvers blijft hoog   In het voortgezet onderwijs blijft een hoog percentage van de 
leerlingen een keer zitten, met name in de bovenbouw van havo en vwo. Wel is een daling zichtbaar. 
Scholen gaan zelf nauwelijks na wat het effect is van doubleren voor de verdere schoolloopbaan van 
leerlingen. Ze zien wel mogelijkheden om zittenblijven te beperken of te voorkomen. Individueel 
maatwerk zien zij als de sleutel.
Differentiatie en maatwerk   In drie kwart van de lessen zijn de algemeen didactische vaardigheden 
van het onderwijzend personeel op orde: opbouw, uitleg en taakgerichtheid zijn voldoende. Leraren 
houden binnen de lessen minder goed rekening met de verschillen in leerbehoeften van de leerlingen. 
Maatwerk vindt vooral buiten de klas plaats.
 
Kwaliteitsborging en opbrengstgericht werken  Steeds meer schoolleiders spannen zich in   
om sturing te geven aan de kwaliteit van het onderwijsproces. Meer scholen evalueren het onderwijs-
proces. Verbeterpunt is de borging van de kwaliteit; het afmaken van de kwaliteitscyclus en deze 
gebruiken voor verbetering. Opbrengstgericht werken wint terrein. Ook daarbij gaat het tot nu toe 
vooral om meten en analyseren. Scholen kunnen vaker de analyse van de prestaties van leerlingen 
gebruiken om het onderwijs in de lessen vorm te geven.
Sociale veiligheid vraagt aandacht  Hoewel ruim 94 procent van de leerlingen zich veilig voelt op  
school, geeft 10 à 15 procent aan gedurende het schooljaar op school te worden gepest. Het is van 
belang dat scholen een doeltreffend veiligheidsbeleid voeren en effectief optreden tegen pesten. 
Daarvoor is een goed inzicht nodig in de sociale veiligheidsbeleving van leerlingen.
Bevoegde docenten ingezet voor andere lessen   Meestal hebben op een school maar een paar 
docenten geen enkele onderwijsbevoegdheid. Een deel van de lessen wordt gegeven door docenten 
die voor dat vak of op dat niveau niet bevoegd zijn. Scholen geven hiervoor vaak redenen van 
organisatorische aard.
