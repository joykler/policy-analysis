inspectie van het onderwijs | onderwijsverslag 2013/2014
Niet altijd informatie over veiligheidsbeleving  In het schooljaar 2013/2014 heeft 82 procent   
van de scholen inzicht in de veiligheidsbeleving van leerlingen en personeel (zie bijlage 3, tabel 1).  
Dit beeld is vergelijkbaar met dat uit de afgelopen jaren. Alleen in 2012/2013 daalde het percentage: 
het lag toen ongeveer tien procentpunten lager. Circa negen van de tien scholen hebben beleid om 
incidenten te voorkomen en af te handelen. Veel scholen geven aan de veiligheidsbeleving van 
leerlingen in kaart te brengen: op de helft is dat jaarlijks of tweejaarlijks het geval. Toch zegt  
11 procent van de scholen geen informatie over de veiligheidsbeleving van leerlingen te verzamelen. 
Meldcode ingevoerd   Op 96 procent van de scholen is inmiddels de Meldcode huiselijk geweld  
en kindermishandeling ingevoerd. De Meldcode geeft aan hoe scholen moeten handelen bij een 
vermoeden van geweld in huiselijke kring. Op 92 procent van de scholen die de Meldcode hebben, 
volgden of volgen een of meer leraren, of een lid van de schoolleiding scholing in het gebruik van  
de code. 
Meldingen vertrouwensinspecteurs   Problemen in of rond de school op het gebied van seksuele 
intimidatie en seksueel misbruik, psychisch en fysiek geweld, en discriminatie en radicalisering 
kunnen gemeld worden aan de vertrouwensinspecteurs. Ouders, leerlingen, docenten, directies, 
besturen, maar ook vertrouwenspersonen kunnen dit doen. Bij een vermoeden van een zedenmisdrijf 
geldt een meldplicht. In 2013/2014 is het aantal meldingen over psychisch geweld afgenomen, maar 
het aantal meldingen over fysiek geweld toegenomen (tabel 1.3g). Net als in het schooljaar 2012/2013 
gingen drie op de vijf meldingen in de categorie psychisch geweld over pesten. Ouders melden vaak 
dat kinderen niet alleen verbaal gepest worden, maar dat pesten ook vaak gepaard gaat met fysiek 
geweld zoals slaan en schoppen. 
Tabel 1.3g Aantal meldingen vertrouwensinspectie voor het primair onderwijs in de periode 2011/2012–2013/2014 
Seksueel Seksuele Psychisch Fysiek geweld Discriminatie Radicalisering
misbruik intimidatie geweld* 
2011/2012 37 145 623 (48%) 276 9 1
2012/2013 37 130 729 (60%) 343 16 0
2013/2014 32 142 708 (58%) 359 15 1
* tussen haakjes het percentage pesten ten opzichte van alle meldingen psychisch geweld
Bron: Inspectie van het Onderwijs, 2014
Schorsing en verwijdering   Bij ernstig grensoverschrijdend gedrag kunnen scholen in het uiterste 
geval besluiten een leerling te schorsen of blijvend van school te verwijderen. Op 14 procent van de 
scholen was in schooljaar 2012/2013 sprake van één of meer dagen schorsing van gemiddeld één à 
twee leerlingen. Op bijna 4 procent van de scholen werd een leerling verwijderd. De meest genoemde 
redenen voor schorsing zijn agressief gedrag of geweld. In geval van verwijdering worden bovendien 
vaak de (negatieve) effecten op de groep genoemd.
72
