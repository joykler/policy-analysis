inspectie van het onderwijs | onderwijsverslag 2013/2014
Studieduur hbo-bachelor stabiel  V oltijdstudenten die een hbo-bachelordiploma hebben behaald, 
deden daar gemiddeld vier en een half jaar over. Deze studieduur is al vijf jaar lang min of meer 
stabiel. Studenten die havo als vooropleiding hebben, doen er gemiddeld een half jaar langer over 
dan studenten afkomstig uit het mbo. Dit komt deels door de vrijstellingen die mbo’ers krijgen. 
Ongeveer de helft van de studenten haalde zijn diploma in het vierde studiejaar. Ondanks de 
afnemende rendementscijfers in het hbo slagen de instellingen erin studenten binnen een  
redelijke termijn naar een diploma te leiden. 
Vwo’ers studeren sneller  Het aantal maanden dat een voltijdstudent met een vwo-diploma nodig  
heeft om een wo-bachelordiploma te halen neemt langzaam af. Toch heeft een vwo’er die in 2012/2013 
een wo-bachelordiploma behaalde er gemiddeld vier jaar over gedaan. Dat is nog steeds een jaar 
langer dan de nominale studieduur. Studenten in het wo die eerder een hbo-opleiding volgden, 
hebben negen maanden minder nodig voor de studie. Hun studieduur neemt toe.
Kleine helft haalt wo-bachelor in drie jaar   Ruim 47 procent van de voltijdstudenten die in het jaar 
2012 een wo-bachelordiploma behaalden, deed dat binnen drie studiejaren. 36 procent behaalde het 
wo-bachelordiploma in het vierde jaar van de opleiding. 17 procent van de studenten deed langer dan 
vier jaar over de studie. In 2008 was dit nog meer dan 30 procent van de studenten; bijna twee keer  
zo veel.
Verandering van opleiding 
Meeste switchers in eerste jaar   Als studenten van studie veranderen, doen ze dat meestal in het 
eerste jaar van de studie. Eenmaal voorbij het eerste jaar rondt het merendeel de studie uiteindelijk 
met een diploma af. Ter illustratie: in het hbo switchte van cohort 2011 20 procent gedurende het 
eerste jaar, in het tweede studiejaar switchte van datzelfde cohort nog 3 procent. In het wo betrof de 
switch in het eerste studiejaar van cohort 2011 27 procent, in het daaropvolgende jaar veranderde nog 
maar 4 procent van opleiding. 
Effect nieuwe wet nog niet meetbaar   De maatregelen uit de Wet Kwaliteit in verscheidenheid 
hoger onderwijs moeten er onder meer toe leiden dat studenten een juiste studiekeuze maken en al 
bij aanvang van de studie op de juiste plek terechtkomen. Het is nu nog te vroeg om effecten van deze 
maatregelen te kunnen zien. Te zijner tijd moet blijken of switch en uitval inderdaad afnemen. De 
inspectie zal deze ontwikkelingen in het kader van selectie en toegankelijkheid de komende jaren 
monitoren. 
Switch in hbo neemt toe   Van de studenten die in 2012/2013 een voltijd bacheloropleiding in het 
hbo begonnen, is ruim een vijfde gedurende dat jaar veranderd van opleiding (figuur 5.2b). Dit is  
2 procentpunten meer dan in het jaar daarvoor. In de jaren daarvoor nam de opleidingsswitch in het 
hbo mondjesmaat toe. Studenten in het hbo die van opleiding veranderen, doen dit vaker door hun 
onderwijsloopbaan aan een andere instelling te vervolgen, dan door binnen de instelling voor een 
andere opleiding te kiezen. Dit heeft wellicht te maken met het relatief grote aantal monosectorale 
instellingen in het hbo. 
Switch in wo neemt af   In 2012/2013 zijn in het wo minder studenten van opleiding veranderd  
dan in 2011/2012. De jaren daarvoor nam switch, net als in het hbo, ook in het wo toe (figuur 5.2b). 
Vergeleken met het hbo komt opleidingsswitch in het wo veel voor. Veel studenten kiezen gedurende 
het eerste jaar voor een andere opleiding. In het studiejaar 2012/2013 was dit ruim een kwart.  
In het wo gaat het vooral om switch binnen dezelfde instelling. Het brede propedeusejaar,  
waarna specialisatie volgt, is in het wo dan ook gebruikelijker dan in het hbo.
