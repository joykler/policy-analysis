inspectie van het onderwijs | onderwijsverslag 2013/2014
Naleving van wet- en regelgeving
Schoolgids moet ook op papier beschikbaar   Elke school moet volgens de wet beschikken over 
een schoolgids. Steeds meer scholen stellen deze schoolgids digitaal beschikbaar via hun website.  
In zo’n 5 procent van de gevallen moet de inspectie de school erop wijzen dat zij – wettelijk gezien – 
ook een papieren versie beschikbaar moet hebben. De schoolgids behoort de ouders en verzorgers op 
een groot aantal punten te informeren over de werkwijze van de school: de doelen van het onderwijs, 
de resultaten die met het onderwijs worden bereikt, hoe de zorg voor leerlingen met specifieke 
zorgbehoeften wordt vormgegeven, hoe de onderwijstijd wordt benut, de geldelijke bijdrage en de 
rechten en plichten van ouders. In een kwart van de gevallen wijst de inspectie erop dat de schoolgids 
niet volledig is. 
Schoolplan soms verouderd  Scholen hebben een wettelijke verplichting om eens in de vier jaar  
een beschrijving te maken van het onderwijskundig beleid, het personeelsbeleid en het beleid over de 
bewaking en verbetering van de kwaliteit van het onderwijs. De inspectie controleert dit op het 
moment dat ze de jaarlijkse gesprekken met het bestuur voert over de risico’s van de scholen die onder 
het bestuur vallen. Vrijwel alle scholen beschikken over zo’n schoolplan, maar bij naar schatting een 
op de vijf scholen is het plan al langer dan vier jaar geleden opgesteld. Scholen vragen dan uitstel om 
alsnog aan de wettelijke verplichting te voldoen. De inspectie verleent dit uitstel maximaal voor één 
jaar. Het is belangrijk dat het schoolplan niet een statisch papieren document is, dat gemaakt is voor 
de inspectie, maar een instrument dat de school gebruikt voor de ontwikkeling van het schoolbeleid.
Onregelmatigheden bij centraal examen  De inspectie ziet erop toe dat scholen het centraal  
examen volgens de voorschriften afnemen. Wanneer er onregelmatigheden plaatsvinden, kan zij  
– in het uiterste geval – een examen op een school ongeldig verklaren. Het aantal meldingen van 
onregelmatigheden was in 2014 groter dan in 2013. Een groot aantal onregelmatigheden had te maken 
met de onbekende rekenmachine die bij het digitale examen wiskunde voor de kaderberoepsgerichte 
leerweg van het vmbo was gevoegd. Deze bracht veel leerlingen in verwarring. Meer dan 1.100 
examenkandidaten hebben daarop de kans gekregen het examen opnieuw te doen. 
Er waren ook andere onregelmatigheden: verkeerde versie uitgereikt, te weinig tijd gegeven voor het 
afleggen van het examen, hulpmiddelen die wel of niet werden gebruikt, papieren examens die zoek 
zijn geraakt, etc. Ook bij ernstige persoonlijke omstandigheden kan de inspectie een examen 
ongeldig verklaren en moet de school de leerling de kans bieden het examen in een volgend tijdvak 
opnieuw te doen. In totaal heeft de inspectie in 2014 voor 1.690 leerlingen het examen ongeldig 
verklaard. Ook werd de inspectie dit jaar geconfronteerd met meer onregelmatigheden door een 
personeelslid. Als gevolg hiervan werden 123 afgelegde examens ongeldig verklaard.
Ongeoorloofde samenwerking tussen scholen  N aar aanleiding van een lijst van de Dienst 
Uitvoering Onderwijs (DUO) is de inspectie een onderzoek gestart naar scholen met verschillende 
namen en BRIN-nummers die gehuisvest zijn op één adres. Er kan immers alleen sprake zijn van een 
verschillende naam en BRIN-nummer als de school voldoet aan de wettelijke vereisten rond de 
zelfstandigheid van scholen. Die eisen hebben te maken met: hoe duidelijk is de school herkenbaar 
als zelfstandige school, is er een aparte schoolgids en een eigen schoolplan, heeft de school een  
eigen medezeggenschapsraad, en hebben de personeelsleden – als er geen sprake is van een bestuurs-
aanstelling – een aparte aanstelling per school? Er zijn 53 casussen onderzocht, met de volgende 
uitkomsten: 
• Bij 27 casussen is er geen sprake meer van huisvesting op één adres.
• Bij 16 casussen wordt de wet- en regelgeving nageleefd. 
• Bij 6 casussen voldoet de samenwerking niet aan de wet- en regelgeving en heeft de inspectie  
handhavend opgetreden.
• Bij 4 casussen is het onderzoek nog niet afgerond.
