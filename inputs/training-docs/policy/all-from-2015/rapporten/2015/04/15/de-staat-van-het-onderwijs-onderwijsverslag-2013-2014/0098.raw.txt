inspectie van het onderwijs | onderwijsverslag 2013/2014
Verbetering in bijna alle provincies   De provincies Overijssel en Flevoland hebben in 2014 de meeste 
(zeer) zwakke scholen (zie bijlage 1, figuur 1). In deze provincies is het percentage (zeer) zwakke scholen 
toegenomen. In de meeste provincies is juist sprake van een daling. In de provincie Limburg staat nog maar 
één afdeling met zwakke kwaliteit. Opmerkelijk is de kwaliteitsverbetering in de laatste drie jaar bij de 
scholen in de provincies Groningen en Friesland. Het percentage (zeer) zwakke scholen is daar gehalveerd, 
tot 8 à 9 procent. Scholen en besturen in deze provincies hebben zich bijzonder ingespannen, onder meer 
door gericht kwaliteitsbeleid te voeren en door een plaatsingswijzer te ontwikkelen. 
Verschillen tussen vier grote steden   Hoewel het percentage afdelingen met basiskwaliteit in drie 
van de vier grote steden (G4) is gestegen, ligt het gemiddelde van de G4 nog steeds onder het landelijk 
gemiddelde (zie bijlage 1, figuur 2). Den Haag heeft de minste (zeer) zwakke afdelingen, Utrecht de 
meeste. In Rotterdam is een behoorlijke verbetering zichtbaar. Besturen en de gemeente stimuleren 
scholen om opbrengstgerichter te werken en stellen daarvoor financiële middelen ter beschikking. Er 
wordt ingezet op terugdringing van het schoolverzuim. Om achterstanden terug te dringen, is in het 
schooljaar 2010/2011 een meerjarenproject op het gebied van taal en rekenen gestart. In Amsterdam 
zijn er veel zwakke afdelingen bij gekomen. Meer dan een op de zeven afdelingen is daar nu zwak.
Kleine havo- en vwo-afdelingen vaker zwak  Havo- en vwo-afdelingen met minder dan honderd  
leerlingen zijn vaker zwak of zeer zwak dan middelgrote en grote havo- en vwo-afdelingen (zie bijlage 
1, tabel 1). Van de kleine havo- en vwo-afdelingen is nu een op de vijf zwak. Deze afdelingen hebben 
moeite om aan de niveau-eisen te voldoen. Voor kleine vmbo-afdelingen geldt niet dat ze vaker zwak 
of zeer zwak zijn: zij hebben hun eerdere achterstand ingelopen.
 2.2 De kwaliteit van het onderwijsproces en de kwaliteitszorg
Leertijd meestal benut   Op meer dan 90 procent van de scholen wordt de lestijd ten volle benut  
(zie bijlage 2, tabel 1). Dit was vijf jaar geleden ook al zo. Op scholen waar dit niet het geval is, gaat 
meer dan 5 procent van de geprogrammeerde lestijd verloren, bijvoorbeeld doordat sommige lessen 
te laat beginnen of te vroeg eindigen. 
Actieve betrokkenheid kan beter   De uitleg van leraren tijdens de lessen is op alle scholen van 
voldoende kwaliteit (tabel 2.2a). Het komt wel voor dat een expliciet leerdoel van een les ontbreekt, zelfs 
beduidend vaker dan vorig jaar (zie ook paragraaf 2.5). Op een op de zeven scholen activeren de leraren de 
leerlingen tijdens een te groot deel van de lessen te weinig. Dit hangt samen met de moeite die leraren 
hebben om lessen af te stemmen op de verschillen in leerbehoeften en interesses van de leerlingen.  
De les beginnen met een korte, pakkende introductie van de leerstof (Lemov, 2010) of tijdens de les 
werkvormen afwisselen (Ebbens en Ettenkoven, 2005) kunnen helpen de leerlingen te motiveren. 
Leerlingen zijn ook meer betrokken als ze regelmatig feedback krijgen (Hattie, 2012). Leraren slagen er 
echter op 30 procent van de scholen nog te weinig in om alle leerlingen tijdens de les voldoende feedback 
te geven. Het percentage scholen waar dit wel in voldoende mate gebeurt, is in 2013/2014 gestegen. 
Tabel 2.2a Percentage afdelingen waar het didactisch handelen en de afstemming voldoende zijn in 2012/2013 
en 2013/2014 (n 2013/2014=125)*
2012/2013 2013/2014
De onderwijsactiviteit heeft een doelgerichte opbouw. 96 89
De leerlingen krijgen een begrijpelijke uitleg. 99 100
De leerlingen zijn actief betrokken. 82 86
De leerlingen krijgen effectieve feedback op hun leerproces. 53 70
De leraren gebruiken bij de vormgeving van hun onderwijs de analyse van de 
25 27
prestaties van de leerlingen.
De leraar stemt de instructie af op verschillen tussen leerlingen. 30 27
De leraar stemt de verwerking af op verschillen tussen leerlingen. 11 17
* significante verschillen ten opzichte van het voorafgaande jaar zijn vetgedrukt
Bron: Inspectie van het Onderwijs, 2014
