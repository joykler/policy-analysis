de staat van het onderwijs
Samenvatting
Kwaliteitsborging werkt   Steeds meer mbo-instellingen investeren in kwaliteitssystemen en de 
bijbehorende deskundigheidsbevordering op teamniveau, met positief effect. Dit betekent een begin 
van een cultuuromslag naar meer kwaliteits- en resultaatbewust handelen van teamleiders en 
docenten. Het resultaat is dat de kwaliteit van het onderwijs nu vaker voldoende is. Lag vanaf 2009 de 
focus van de instellingen vooral op de inrichting van het kwaliteitszorgsysteem, nu heeft ruim twee 
derde van de instellingen de kwaliteitszorg voldoende verbeterd en goed verankerd. Op instellingen 
met basiskwaliteit kan het ambitieniveau omhoog naar een nog betere kwaliteit van het onderwijs.
Kwaliteit op onderdelen zichtbaar omhoog   Onder de kwaliteit van het onderwijs in het mbo 
verstaat de inspectie de gezamenlijke kwaliteit van het onderwijsproces, de examinering en de 
opbrengsten. De kwaliteit van het onderwijsproces van de bekostigde opleidingen is het afgelopen 
jaar gestegen. Ook de kwaliteit van de exameninstrumenten is verbeterd. De stijgende lijn van het 
percentage gediplomeerden zet zich voort.
Betere intake en plaatsing   De laatste jaren plaatsen opleidingen studenten steeds beter en 
objectiever. Het intakegesprek leidt er soms toe dat studenten voor een andere studie kiezen dan 
waarvoor ze in eerste instantie toegelaten wilden worden. Ze worden verwezen naar een studie die 
beter aansluit bij hun motivatie en kennis. Er is een positieve relatie tussen een goede intake en betere 
onderwijsresultaten.
Voldoende kwaliteit van didactisch handelen  Het didactisch handelen is bij praktisch alle  
opleidingen voldoende. Dat betekent niet dat er niets te verbeteren valt. Lessen waarin studenten 
zelfstandig werken kunnen beter. Dat geldt ook voor het geven van gerichte feedback en het bieden 
van maatwerk.
Betere begeleiding beroepspraktijkvorming   Bij bijna alle opleidingen voldoet de beroeps- 
praktijkvorming (bpv), waaronder ook de begeleiding vanuit school tijdens de bpv. Studenten uiten 
wel onvrede over die begeleiding. Opleidingen kunnen in de lessen nog meer aansluiten bij de 
ervaringen die studenten opdoen in de bpv. Zo wordt de verbinding tussen praktijk en onderwijs 
sterker.
Stagnerende borging van examenkwaliteit   Een deugdelijke en betrouwbare examinering en 
diplomering is essentieel voor de waarde van het mbo-diploma. De kwaliteit van de afname en 
beoordeling van de examens is dit jaar niet verder gestegen. In ruim 40 procent van de gevallen  
borgt de examencommissie de examenkwaliteit onvoldoende. Opleidingen hebben op dit punt de 
opgaande lijn nog niet te pakken. Hier is meer urgentie geboden.
Rendement gestegen, steeds vaker diploma op niveau   Het percentage gediplomeerden in het 
mbo is in vijf jaar gestegen van 72 naar 79 procent. Redenen voor deze stijging zijn de daling van het 
aantal voortijdig schoolverlaters en de verbeterde werkwijze bij intake en plaatsing van de studenten. 
Studenten halen ook vaker een diploma op het niveau dat op grond van hun vooropleiding mag 
worden verwacht. Desondanks verlaat een vijfde van de studenten het mbo zonder diploma. 
Verschillen tussen niet-bekostigde instellingen  Het beeld van de niet-bekostigde instellingen   
is tweeledig. De onderwijskwaliteit en borging zijn vaker voldoende bij instellingen die onderwijs 
verzorgen aan studenten jonger dan 23 dan bij instellingen die zich vooral richten op studenten ouder 
dan 23. Bij de instellingen die onderwijs aan 23-plussers verzorgen is nog veel ruimte voor verbetering.
151
