de staat van het onderwijs
Samenvatting
Aandeel (zeer) zwakke scholen gestabiliseerd  Het overgrote deel van de basisscholen voldoet aan  
de basiskwaliteit. Dat wil zeggen dat de onderwijsresultaten ten minste rond het verwachte niveau 
liggen en het onderwijsproces geen of weinig belangrijke tekortkomingen kent. De afname van het 
aandeel zwakke en zeer zwakke scholen is tot stilstand gekomen. Evenals in 2013 is op 2,2 procent van 
de scholen de onderwijskwaliteit onder de maat.
Eindopbrengsten vergelijkbaar   De eindopbrengsten zijn in 2013/2014 vergelijkbaar met het jaar 
ervoor. 93 procent van de scholen krijgt voor de resultaten van de leerlingen aan het eind van de 
basisschool het oordeel voldoende, 5 procent het oordeel goed. Het niveau waarop leerlingen lezen, 
spellen en rekenen is ook vergelijkbaar met vorig jaar. De tussentijdse opbrengsten laten een sprong 
vooruit zien. 
Minder vertraging, meer versnelling  Het aandeel leerlingen dat aan het einde van de basisschool -
periode vertraging heeft opgelopen, is opnieuw afgenomen. Scholen verschillen nog steeds in het 
percentage vertraagde leerlingen. Meer leerlingen dan in het verleden zitten op tienjarige leeftijd al  
in groep 8. De verjonging komt vooral doordat kleuters sneller naar groep 3 gaan. 
Lessen kunnen beter   De kwaliteit van de lessen is meestal voldoende. Leerlingen tonen zich  
echter niet altijd even geïnteresseerd en betrokken bij de lessen. De differentiatievaardigheden van 
leraren zijn licht verbeterd, maar dit geldt niet voor het geven van feedback en het onderwijzen van 
strategieën. Dit blijven zwakke punten. Startende leraren hebben het vaak lastig. Zij vinden het 
moeilijk om orde te houden en het onderwijs af te stemmen op verschillen tussen leerlingen.
Planmatigheid van de zorg beter   Meer scholen voeren de zorg voor leerlingen op planmatige 
wijze uit. Veel scholen hebben ook andere onderdelen van de begeleiding en zorg verbeterd.  
Bijna alle scholen hebben in 2013/2014 een leerstofaanbod dat de kerndoelen dekt en meer scholen 
hebben een doorgaande lijn in het aanbod dan in 2012/2013. Bijna 60 procent van de scholen kent 
geen belangrijke tekortkomingen meer in het onderwijsproces. Dat is een verbetering ten opzichte 
van vorig jaar.
Verbetering opbrengstgericht werken   Meer scholen borgen de kwaliteit van het onderwijsleer- 
proces. Enige vooruitgang is ook zichtbaar bij het opbrengstgericht werken. Scholen volgen en 
analyseren de voortgang in de ontwikkeling van leerlingen beter en meer scholen evalueren de 
effecten van de zorg. 
Speciaal basisonderwijs weer beter   De stijging van het aandeel scholen voor speciaal basis- 
onderwijs met basistoezicht heeft zich doorgezet. Momenteel ligt dit aandeel op het hoogste  
niveau van de laatste jaren. Voor het eerst zijn er geen zeer zwakke scholen binnen het speciaal 
basisonderwijs. De onderwijskwaliteit is verder verbeterd en de resultaten lijken stabiel.
