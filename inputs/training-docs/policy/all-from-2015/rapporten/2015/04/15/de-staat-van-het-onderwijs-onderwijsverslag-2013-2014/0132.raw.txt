inspectie van het onderwijs | onderwijsverslag 2013/2014
Arbeidskansen voor vso-leerlingen staan onder druk  Met het toenemen van de werkloosheid,   
is het voor scholen voor voortgezet speciaal onderwijs lastiger om werkgevers te vinden die stage- 
plekken beschikbaar stellen en jongeren kansen geven op al dan niet beschermd werk. Scholen 
spannen zich over het algemeen goed in om leerlingen op de arbeidsmarkt voor te bereiden door 
middel van stage en waar mogelijk sectorgerichte arbeidstoeleiding. Daarbij sluiten zij steeds beter 
aan bij de werknemersvaardigheden die op de arbeidsmarkt vereist zijn. Door een eigen arbeids- 
trainingscentrum of leerwerkplekken in te richten of door aan te sluiten bij initiatieven van andere 
scholen of de gemeente vergroten zij de kansen van de leerlingen op een succesvolle uitstroom naar 
de arbeidsmarkt. Een goed netwerk van de school en een ‘warme overdracht’ zijn voor de leerling 
belangrijke voorwaarden om een passende baan te vinden.
 3.3 Sociale kwaliteit van het (voortgezet) speciaal onderwijs 
Aanbod en evaluatie kunnen beter   Verreweg de meeste scholen voor (voortgezet) speciaal 
onderwijs hebben een visie op sociale ontwikkeling en een aanbod dat gericht is op het aanleren, 
oefenen en verwerven van sociale competenties. Zij voldoen daarmee aan de minimale wettelijke 
eisen op dit vlak. Scholen geven daarbij onder meer ook aandacht aan maatschappelijke diversiteit, 
zoals etnische, religieuze of seksuele diversiteit. De activiteiten op dit gebied zijn echter niet altijd 
expliciet, vertonen soms weinig samenhang en krijgen onvoldoende planmatig vorm. Ook is op veel 
scholen onvoldoende sprake van stelselmatige evaluatie van de leerresultaten op leergebied-overstij-
gende ontwikkelingsgebieden. 
Scholen waarborgen veiligheid  Op de vso-scholen is overwegend sprake van een veilige werk- en  
leeromgeving (zie bijlage 2, tabel 1). Dat betekent niet dat alle leerlingen zich veilig voelen. Op vrijwel 
alle scholen doen zich incidenten voor, die vaak verband houden met de sociale en emotionele 
problematiek van de leerlingen. Bij cluster 4-scholen met leerlingen met gedragsproblemen is het 
aantal meldingen van incidenten groter dan in de andere clusters. 
Meer aandacht voor preventie   Leraren en leerlingen vinden dat de directie en de teamleden in het 
algemeen voldoende aandacht hebben voor incidenten. De groepsleraar in het speciaal onderwijs en 
de mentor in het voortgezet speciaal onderwijs hebben een belangrijke taak. Bij hen vinden de 
leerlingen een luisterend oor en zij treden op als bemiddelaar bij conflicten. Vaak ligt de nadruk 
daarbij op herstel en te weinig op preventie. Meer aandacht voor sociale vaardigheden en regels in de 
klas kan bijvoorbeeld pesten helpen tegengaan. Ook kan een deel van de scholen voor voortgezet 
speciaal onderwijs nog werken aan een veiliger en meer inspirerende leer- en werkomgeving. Het valt 
op dat deze scholen er vaker dan scholen in het speciaal onderwijs onverzorgd uitzien. Soms hangt dit 
samen met de gebrekkige huisvesting die sommige gemeenten ter beschikking stellen.
Toename meldingen aan vertrouwensinspecteurs   Problemen in of rond de school op het gebied 
van seksuele intimidatie en seksueel misbruik, psychisch en fysiek geweld en discriminatie en 
radicalisering kunnen betrokkenen melden aan de vertrouwensinspecteurs van de inspectie. Ouders, 
leerlingen, docenten, directies, besturen, maar ook vertrouwenspersonen kunnen dit doen. In 
schooljaar 2013/2014 steeg het aantal meldingen dat de vertrouwensinspecteurs behandelden en 
afsloten (tabel 3.3a). Het betrof 154 meldingen, tegenover 118 in het jaar ervoor. Vooral de meldingen 
over psychisch en fysiek geweld namen toe. In de categorie ‘psychisch geweld’ daalde het aandeel 
meldingen van pesten. Dit kan verband houden met een toename van het aantal meldingen van fysiek 
geweld. Ouders in het (voortgezet) speciaal onderwijs melden de laatste tijd vaker dat pesten begint 
met verbaal geweld en daarna overgaat in dreigen, slaan en schoppen. Het is niet duidelijk of de 
stijging wijst op meer incidenten, op een afnemende acceptatie van onveiligheid of op een grotere 
meldingsbereidheid. 
132
