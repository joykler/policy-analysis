inspectie van het onderwijs | onderwijsverslag 2013/2014
Verdere versterking nodig   Dat de examencommissies beter functioneren, is toe te schrijven aan 
een aantal ontwikkelingen die elkaar versterken. Essentieel is dat het onderwerp sterk leeft binnen  
de instellingen. De betrokkenheid en inzet van leden van examencommissies is groot. De Wet 
versterking besturing zorgde voor een wettelijke verankering van de onafhankelijke positie van 
examencommissies. Een niet te onderschatten factor is het vernieuwde accreditatiestelsel. Sindsdien 
is het eindoordeel van de NVAO over een opleiding in elk geval onvoldoende als de standaard voor 
toetsing als onvoldoende wordt beoordeeld. Deze belangrijke aanpassing werd doorgevoerd nadat 
enkele ernstige incidenten rond alternatieve afstudeertrajecten hadden plaatsgevonden.  
Deze incidenten brachten het belang van een goed doordacht proces van toetsing en beoordeling 
nadrukkelijk onder de aandacht. Het verbeterproces dat vervolgens werd ingezet, is bovendien actief 
en effectief ondersteund door de Vereniging Hogescholen en de koepel van de niet-bekostigde 
instellingen, de Nederlandse Raad voor Training en Opleiding (NRTO). De komende jaren dienen de 
examencommissies de borging van het eindniveau verder te versterken.
Verkorte trajecten   In 2011/2012 constateerde de inspectie bij een steekproef van dertien verkorte 
opleidingen dat bij vrijwel elke opleiding in meer of mindere mate sprake was van onvoldoende 
naleving van wettelijke voorschriften die het vereiste eindniveau moeten waarborgen (Inspectie van 
het Onderwijs, 2012). De rol van de examencommissie was hierbij ook vaak onderwerp van discussie. 
In 2014 is nagegaan in hoeverre de geconstateerde tekortkomingen door de betreffende opleidingen 
waren weggewerkt. Hierbij bleek dat bij veel opleidingen de examencommissie beter functioneerde.
Het Nederlands hoger onderwijs in internationaal perspectief
Internationaal stevige positie   Uit internationale vergelijkingen blijkt dat het Nederlands hoger 
onderwijs een stevige positie inneemt. De Education and Training Monitor van de Europese 
Commissie concludeert dat Nederland een goed functionerend onderwijssysteem kent en zijn 
nationale doelstelling voor tertiair onderwijs voor 2020 al heeft bereikt (European Commission, 
2014). Het opleidingsniveau van de Nederlandse bevolking ligt iets boven het OECD-gemiddelde 
(OECD, 2014).
Hoge score in ranglijsten   Nederlandse universiteiten scoren over het algemeen goed op toonaan-
gevende internationale ranglijsten zoals de Shanghai Ranking en de Times Higher Education World 
University Rankings. Zo maken de Nederlandse universiteiten deel uit van de top 400 van de Times 
Higher Education World University Rankings 2014-2015. Zes daarvan staan bij de eerste 100. Bij de 
hoge score van het Nederlands wo past een kanttekening: goed onderzoek is hier vaak een belangrijk 
criterium. De prestaties van de instellingen op het gebied van onderwijs spelen een minder belang-
rijke rol.
 5.2 Studiesucces
Diplomarendement
Daling diplomarendement hbo-bachelor  De trend die de inspectie de afgelopen jaren signaleerde  
in het hbo zet door: het diplomarendement van voltijd hbo-bacheloropleidingen is laag en neemt verder 
af. Van de studenten uit cohort 2008 heeft 60 procent na vijf jaar (de nominale studieduur plus een jaar) 
een diploma (tabel 5.2a). Studenten die binnen het eerste jaar van opleiding veranderen of uitvallen zijn 
hier buiten beschouwing gelaten. Dit komt overeen met de definitie van ‘herinschrijvers aan de 
instelling’ zoals gebruikt in de prestatieafspraken. Ook de reviewcommissie signaleert in haar midterm-
review (Reviewcommissie Hoger Onderwijs en Onderzoek, 2014) dat bij een belangrijk deel van de 
instellingen weinig vooruitgang is geboekt of zelfs sprake is van een afname van het diplomarendement. 
Diplomarendement voltijd Associate degree laag  V an de studenten die in 2010 zijn gestart met 
een tweejarig Associate degree-programma is 27 procent binnen een jaar uitgevallen uit het hoger 
onderwijs. 19 procent stapte over naar een andere opleiding. Van de oorspronkelijke groep uit 2010 
heeft ruim een kwart na drie jaar een diploma gehaald aan dezelfde instelling als waar ze hun studie 
begonnen.
