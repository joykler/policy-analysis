de staat van het onderwijs
Resultaten vavo iets omlaag  Het voortgezet algemeen volwassenenonderwijs (vavo) biedt  
opleidingen voor de theoretische leerweg van het vmbo (mavo), havo en vwo aan. Ongeveer de helft 
van de leerlingen komt uit het reguliere voortgezet onderwijs, de overige deelnemers zijn volwassenen. 
Leerlingen die de theoretische leerweg volgen, haalden in 2014 gemiddeld een iets hoger cijfer voor het 
centraal examen (zie bijlage 3, tabel 3). Havo- en vwo-leerlingen haalden lagere cijfers. Het verschil in 
gemiddeld cijfer tussen het schoolexamen en het centraal examen daalde de laatste jaren, maar in 2014 
nam het verschil in havo en vwo weer toe.
 2.4 Sociale kwaliteit 
Sociale kwaliteit  Het gaat op school niet alleen om cognitieve leerprestaties. Zeker zo belangrijk  
zijn andere doelen, zoals persoonlijke ontwikkeling en maatschappelijke vorming. Wat jongeren 
daarbij leren wordt bijvoorbeeld zichtbaar in hun sociale en maatschappelijke competenties. Daarom 
onderzoekt de inspectie ook hoe scholen op die vlakken presteren. Daarbij gaat het bijvoorbeeld om 
het leerstofaanbod van de school of om het schoolklimaat. Een veilig schoolklimaat, waarbij onder 
meer pesten wordt tegengegaan, is bovendien een belangrijke voorwaarde om te kunnen leren. De 
inspectie noemt deze onderwerpen ook wel de ‘sociale kwaliteit’ van onderwijs. 
 
Aanbod en opbrengsten   Scholen geven op uiteenlopende manieren aandacht aan de ontwikkeling 
van sociale en maatschappelijke competenties, zoals via de schoolvakken en in projecten, of door een 
daarop gerichte pedagogische omgang met leerlingen. De activiteiten die ze daarbij ondernemen  
zijn vaak weinig planmatig, doelen zijn afwezig of globaal geformuleerd, en de inrichting van het 
onderwijs is weinig geëxpliciteerd. De meeste scholen voor voortgezet onderwijs beschikken niet over 
geobjectiveerde gegevens die inzicht geven in de sociale en maatschappelijke competenties van 
leerlingen (Inspectie van het Onderwijs, 2013). 
Aandacht voor basiswaarden en maatschappelijke diversiteit   Ook hebben de meeste scholen 
activiteiten voor bevordering van de basiswaarden van de democratische rechtsstaat. Verreweg de 
meeste scholen geven volgens een vooropgezet plan aandacht aan de verschillende vormen van 
diversiteit die in de samenleving een rol spelen, zoals culturele, etnische, godsdienstige en seksuele 
diversiteit (tabel 2.4a). Scholen doen dat zowel vanuit de reguliere lesmethoden als via projecten, 
gastlessen en excursies.
Tabel 2.4a Percentage scholen dat volgens een vooropgezet plan aandacht geeft aan maatschappelijke 
diversiteit in schooljaar 2013/2014 (n=120)
Percentage scholen
Culturele diversiteit 87
Etnische diversiteit 72
Seksuele diversiteit 94
Godsdienstige/levensbeschouwelijke diversiteit 88
Bron: Inspectie van het Onderwijs, 2014 
Sociale veiligheid en pesten   In 2013/2014 voelde 94 procent van de middelbare scholieren zich 
veilig op school (Sijbers, Fettelaar, De Wit en Mooij, 2014). Dit percentage schommelt al een aantal 
jaren rond dit niveau en ligt op havo/vwo-scholen (96 procent) wat hoger dan in het praktijkonderwijs 
(93 procent) en het vmbo (91 procent). Van de circa 16.000 ondervraagde leerlingen geeft 11 procent 
aan in de afgelopen maand één keer of vaker te zijn gepest. Voor het scholierentevredenheids- 
onderzoek van het LAKS is aan leerlingen in het voortgezet onderwijs gevraagd of ze tevreden zijn  
over de sfeer en veiligheid op school (LAKS, 2014). Van de 59.000 ondervraagde leerlingen geeft  
twee derde aan daarover tevreden te zijn. 
105
