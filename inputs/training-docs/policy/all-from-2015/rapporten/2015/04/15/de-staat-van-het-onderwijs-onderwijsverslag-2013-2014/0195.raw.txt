de staat van het onderwijs
Beginnende leraren deels tevreden  Uit onderzoek onder beginnende leraren in het basisonder -
wijs (Inspectie van het Onderwijs, 2015a) komt het beeld naar voren dat pabo’s leraren voldoende 
basis voor het leraarsvak leveren. De pabo’s kunnen nog wel een slag maken door studenten beter 
voor te bereiden op differentiatievaardigheden en door het niveau van toetsen en examens te 
verhogen. Beginnende leraren zijn tevreden op deelaspecten, maar zij verwachten meer van een 
opleiding. Een derde van de afgestudeerden vindt dat de pabo hen niet in de gelegenheid heeft gesteld 
om alles te leren wat nodig is voor de beroepspraktijk in het basisonderwijs. 
Tevreden over basale vaardigheden   De beginnende leraren zijn zeer tevreden over een  
aantal basale pedagogisch-didactische vaardigheden die ze hebben aangeleerd. Negen van de  
tien afgestudeerden vinden dat zij op de pabo geleerd hebben om duidelijke lesdoelen te stellen, 
gevarieerde en passende lessenseries te ontwerpen en voor een ordelijk verloop in de les te zorgen. 
Eveneens 90 procent van de afgestudeerden is van mening dat ze geleerd hebben een veilig 
pedagogisch klimaat te scheppen en leerlingen duidelijk te maken welk gedrag ze verwachten. Ook 
over de toerusting voor de vakken rekenen en taal is het merendeel van de afgestudeerden tevreden. 
Onvoldoende toegerust om leerlingen systematisch te volgen  E en deel van de beginnende 
leraren voelt zich echter onvoldoende toegerust om de voortgang van leerlingen systematisch te 
kunnen volgen. Ook zijn veel beginnende leraren ontevreden over de voorbereiding om maatwerk te 
bieden. Ruim een kwart vindt dat ze niet genoeg geleerd hebben om gedragsproblemen te signaleren, 
en ruim een derde heeft naar eigen zeggen moeite met het signaleren van leerproblemen. Een vijfde 
tot een kwart van de afgestudeerden heeft onvoldoende geleerd om een handelingsplan op te stellen 
of daar een bijdrage aan te leveren. 
Omgaan met verschillen  Pas afgestudeerde pabo-studenten denken wisselend over hoe ze worden  
voorbereid op het omgaan met verschillen tussen leerlingen. Het merendeel van de afgestudeerden 
geeft aan geleerd te hebben om in te spelen op verschillen tussen leerlingen en de leerstof daarop af 
te stemmen. Het eerste wat paboleerlingen leren is oog te hebben voor verschillen tussen leerlingen; 
negen van de tien afgestudeerden zeggen dat voldoende geleerd te hebben. Wanneer ze die kennis 
echter moeten toepassen bij een concreet vak, zoals rekenen of Nederlandse taal, komt een ander 
beeld naar voren: de helft van de beginnende leraren geeft aan te weinig geleerd te hebben om het 
individuele lesprogramma te kunnen aanpassen voor leerlingen met een achterstand (43 procent) of 
een voorsprong (53 procent). 
Oordeel over de pabo   Het merendeel van de pas afgestudeerden (twee derde of meer) is tevreden 
over een aantal aspecten van de pabo-opleiding zelf, zoals de docenten, de stage, de begeleiding 
daarbij en de toetsing. Een uitzondering hierop vormt het (vakinhoudelijk) niveau van de tentamens 
en opdrachten. Iets meer dan de helft van de afgestudeerden noemt dat hoog, ruim een vijfde deel 
vindt dat niveau niet hoog (genoeg). Ook is er kritiek op het niveau van de opleiding als geheel: bijna 
een vijfde deel is daar (zeer) ontevreden over. 
Grote verschillen tussen pabo’s  De tev redenheid van afgestudeerden verschilt sterk per instelling, 
bijvoorbeeld als het gaat om de moeilijkheidsgraad en diepgang van de opleiding. Bij de pabo met de 
minste tevreden studenten is de laatste vijf jaar 40 procent tevreden, bij de pabo met de meeste 
tevreden studenten is de laatste vijf jaar 90 procent tevreden. Er is een sterke samenhang tussen het 
percentage tevreden studenten en uitval. Pabo’s waar veel studenten tevreden zijn, kennen weinig 
uitval (zie ook deel 1).
