inspectie van het onderwijs | onderwijsverslag 2013/2014
Veiligheidsbeleid op merendeel scholen  Bevordering van de sociale veiligheid van leerlingen en  
personeel is een belangrijke verantwoordelijkheid van de school. Een adequaat veiligheidsbeleid is 
een eerste vereiste. De overgrote meerderheid van de scholen beschikt over een veiligheidsbeleid dat 
zich richt op het voorkomen van en omgaan met incidenten. De inspectie onderstreept dat het 
formuleren van beleid niet voldoende is. Bepalend is de manier waarop het beleid in de dagelijkse 
praktijk vorm krijgt.
Invoering Meldcode   Sinds 2013 moeten scholen alert zijn op signalen van kindermishandeling.  
De wettelijk verplichte Meldcode huiselijk geweld en kindermishandeling is op 90 procent van de 
scholen ingevoerd. De scholen geven aan dat de gehanteerde meldcodes de voorgeschreven stappen 
beschrijven. Deze stappen variëren van het in kaart brengen van signalen tot een beslissing nemen 
over het doen van een melding. Op ruim 80 procent van de scholen hebben schoolleiding en/of 
leraren een scholing gevolgd in het gebruik van de code. 
Lichte daling meldingen aan vertrouwensinspecteurs  W anneer zich op of rond een school 
(ernstige) problemen voordoen op het gebied van seksuele intimidatie en misbruik, psychisch en 
fysiek geweld of discriminatie en radicalisering, kan contact worden opgenomen met de vertrouwens-
inspecteurs. Het aantal meldingen fluctueert van jaar tot jaar en is in schooljaar 2013/2014 iets gedaald 
(tabel 2.4b). In de afgelopen drie jaar vielen de meeste meldingen in de categorie psychisch geweld: 
onder meer pesten, pesten door dreiging, negeren, cyberpesten, afpersen en stalking. Het aandeel 
meldingen rond pesten binnen deze categorie stabiliseert zich. 
Tabel 2.4b Aantal meldingen vertrouwensinspectie voor het voortgezet onderwijs in de periode 
2011/2012–2013/2014 
Seksueel Seksuele Psychisch Fysiek geweld Discriminatie Radicalisering
misbruik intimidatie geweld *
2011/2012 36 102 328 (46%) 92 11 0
2012/2013 50 129 360 (44%) 101 8 0
2013/2014 39 83 338 (44%) 100 0 0
* tussen haakjes het percentage pesten ten opzichte van alle meldingen psychisch geweld
Bron: Inspectie van het Onderwijs, 2014
Schorsing en verwijdering van school   In het uiterste geval kunnen scholen tot verwijdering van  
een leerling overgaan. In het schooljaar 2013/2014 werd de inspectie van ongeveer 550 gevallen van 
verwijdering op de hoogte gebracht. Veelal zijn aan de verwijdering verschillende schorsingen vooraf- 
gegaan. Het aantal schorsingen dat bij de inspectie wordt gemeld, is hoger: bijna 5.000. Als meest 
genoemde redenen voor schorsing en verwijdering gelden: fysiek geweld tegen medeleerlingen, 
verbaal geweld tegen personeel en storend gedrag tijdens de lessen. In het voortgezet onderwijs 
mogen leerplichtige leerlingen alleen verwijderd worden als er een andere school is gevonden, die  
de leerling wil opnemen. Omdat dat niet altijd eenvoudig is, zit zo’n leerling wel eens langer thuis  
dan gewenst. Goed functionerende samenwerkingsverbanden kunnen hierin in de toekomst mogelijk 
soelaas bieden. 
 2.5 De leraar
Algemeen didactische vaardigheden niet altijd voldoende  In de meeste lessen krijgen leerlingen  
een begrijpelijke uitleg van de lesstof (tabel 2.5a). De leerlingen zijn alleen niet altijd even betrokken 
bij de les en een doelgerichte opbouw van de les ontbreekt vaak. Dit laatste ontbreekt in 2013/2014  
in meer lessen dan in 2012/2013. Dat komt doordat de beoordeling iets aangepast is. De leraar moet 
het doel van de les voor de leerlingen expliciet maken en beter formuleren in termen van wat de 
leerling moet leren. In ongeveer driekwart van de lessen tonen leraren alle algemeen didactische 
vaardigheden.  
106
