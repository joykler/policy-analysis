de staat van het onderwijs
 2.9 Nabeschouwing
Nieuwe beoordelingswijze   Om verschillen in leerprestaties tussen scholen beter zichtbaar te 
maken, past de inspectie haar beoordelingssystematiek aan. Sinds november 2014 maakt zij schaduw-
berekeningen op basis van een nieuw onderwijsresultatenmodel, waarbij alle opbrengstindicatoren 
absoluut genormeerd worden en niet meer relatief ten opzichte van andere scholen. Wat voldoende 
resultaten zijn, wordt vanaf 2016 afhankelijk van een vooraf gestelde norm en niet meer van de 
prestaties van andere scholen.
Gedifferentieerd oordeel   Een tweede initiatief van de inspectie is dat zij in de toekomst een meer 
gedifferentieerd oordeel over een school of afdeling wil uitspreken. Er wordt niet langer alleen 
gekeken naar het voldoen aan de minimumnorm, maar ook verschillen tussen voldoende en goede 
scholen worden in de toekomst zichtbaar. De nieuwe werkwijze wordt uitgeprobeerd in pilots.
Opbrengstgericht werken in de klas   Leraren hebben steeds vaker de beschikking over gedetail-
leerde ontwikkelingsgegevens van hun leerlingen. Toch lukt het veel leraren tot nu toe niet om 
binnen het klaslokaal het onderwijs af te stemmen op de verschillen tussen leerlingen. Op diverse 
manieren worden leraren al ondersteund om deze volgende stap in het opbrengstgericht werken  
te zetten, bijvoorbeeld met scholingen. Ook is er een groeiend aanbod aan leermiddelen – in 
toenemende mate ook digitaal – beschikbaar om leerlingen met verschillende leerstof te laten leren. 
Op sommige scholen wordt geëxperimenteerd met andere vormen van organisatie van het onderwijs 
waardoor het voor leraren makkelijker wordt om te kunnen differentiëren en recht te doen aan de 
verschillen tussen leerlingen in instructie en verwerkingsstof.
Naar gedifferentieerd werken binnen het klaslokaal   Het is de vraag of alleen de professionalise-
ring van de leraren, zoals bepleit door onder anderen Visscher en Ehren (2011), op korte termijn ook zal 
leiden tot gedifferentieerd werken in de lessen. De voorwaarden zijn op veel scholen niet optimaal en 
zitten met name in beperkte voorbereidingstijd van lessen door leraren, het grote aantal leerlingen  
aan wie leraren in een week vaak lesgeven en de niet altijd optimale leer- en overdrachtssituatie in een 
klaslokaal. Experimenten rondom gepersonaliseerd leren (zie de website van de VO-raad) zouden 
hierover uitsluitsel kunnen geven. Scholen zelf lijken meer te geloven in externe differentiatie en 
‘streaming’ dan in interne differentiatie: er is een beweging om klassen – zeker na het eerste leerjaar – 
qua schoolsoort eerder homogeen dan heterogeen samen te stellen. Overigens blijven de verschillen 
tussen leerlingen ook dan nog groot.
Naar een veilig en ondersteunend schoolklimaat  Sch olen dienen plaatsen te zijn waar het veilig  
is en – in het verlengde daarvan – waar de stappen op het gebied van goed burgerschap worden geleerd. 
De inspectie onderzoekt welke initiatieven scholen nemen om een sociale en pedagogische gemeenschap 
tot stand te brengen. Hoe betrekken zij bijvoorbeeld leerlingen en ouders bij zaken als de inrichting van 
de schoolomgeving, bij afspraken over ieders veiligheid en welbevinden en bij het oplossen van conflic -
ten? Van scholen mag verder worden verwacht dat zij leerlingen en ouders ondersteunen bij de keuzes die 
zij tijdens de schoolloopbaan maken: vakkenpakketkeuze, sectorkeuze (vmbo) en de keuze voor vervolg-
onderwijs. Hoe scholen deze keuzeprocessen begeleiden is ook onderwerp van nader onderzoek. 
Naar adequate extra ondersteuning van leerlingen  Regelmatig krijgt de inspectie signalen dat  
leerlingen die meer of andere ondersteuning nodig hebben dan de gemiddelde leerling, tussen wal  
en schip dreigen te vallen. Regelmatig zijn er dan al problemen bij de plaatsing in het voortgezet 
onderwijs en vervolgens ervaren zij de gegeven ondersteuning vanuit de school niet als adequaat.  
Dit leidt tot kleinere of grotere conflicten, tot schoolverzuim, tot wisseling van school en – in het 
ergste geval – tot thuiszitten. De nieuw gevormde regionale samenwerkingsverbanden zouden hier 
veel kunnen betekenen. Een veelheid aan maatregelen is mogelijk: nieuwe afspraken tussen scholen 
over de opvang van deze leerlingen, voldoende en continu aanspreekbare personen per school, 
professionalisering van de opvang en begeleiding van deze leerlingen, en uitwisseling van ervaringen 
tussen begeleiders en scholen. De inspectie volgt de komende tijd met een groep van speciaal 
opgeleide inspecteurs de samenwerkingsverbanden bij het vormgeven aan deze taken.
