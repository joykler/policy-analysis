inspectie van het onderwijs | onderwijsverslag 2013/2014
 1.7  Nabeschouwing
Kansen voor innovatie   In vorige Onderwijsverslagen is de inspectie uitgebreid ingegaan op de 
risico’s die kleine scholen lopen (Inspectie van het Onderwijs, 2012; 2013). Door krimp neemt in 
bepaalde gebieden het aantal kleine(re) scholen toe. De inspectie adviseert scholen krimp niet alleen 
als bedreiging, maar ook als kans te zien. Zeker wanneer het aantal leerlingen zo hard terugloopt dat 
organisatorische en onderwijskundige keuzes gemaakt moeten worden, kan de school dit ook als 
mogelijkheid aangrijpen voor onderwijsvernieuwing (Inspectie van het Onderwijs, 2012). Sommige 
kleinere scholen doen dit en maken van de nood een deugd. Om hun kwaliteit op peil te houden, 
kiezen ze bijvoorbeeld voor een concept waarbij combinatiegroepen niet als probleem gezien 
worden, maar als mogelijkheid om te innoveren. SlimFit, een van de vijf experimenten die vallen 
onder de regeling InnovatieImpuls Onderwijs (IIO), is daar een voorbeeld van. Momenteel wordt er 
onderzoek gedaan naar de effecten van deze experimenten, met name naar de gevolgen op de 
arbeidsproductiviteit, de onderwijskwaliteit en de werkdruk. In 2012 is daarvan de nulmeting 
verschenen (Heyma, Wartenbergh-Cras, Van den Berg, Muskens en Kurver, 2012). De inspectie kijkt 
met belangstelling uit naar de resultaten van de experimenten. Het kan een voorbeeld zijn van 
onderwijsvernieuwing, gericht op kwaliteitsverhoging. 
Stijging tussentijdse resultaten  E en verklaring voor de verbetering van de tussentijdse opbreng- 
sten is niet eenvoudig te geven. Het onderwijsproces is op onderdelen aan het verbeteren, bijvoorbeeld 
als gevolg van de verbetertrajecten op het gebied van taal en rekenen. Andere verklaringen zijn: 
veranderingen in de leerlingenpopulatie; veranderingen in het onderwijsaanbod; grotere gerichtheid 
in het onderwijs op opbrengsten; bekend raken van de inhoud van de toetsen. De inspectie merkt ook 
dat scholen de tussentijdse toetsen meer en meer beschouwen als ‘tussenexamens’ waarmee men zich 
kan verantwoorden aan inspectie, bestuur en ouders. Recent is daar in sommige regio’s de rol van 
tussentijdse toetsen in plaatsingswijzers in het voortgezet onderwijs bijgekomen. De functie van 
tussentijdse toetsen is echter vooral om de voortgang in de ontwikkeling van de leerlingen vast te 
stellen en op grond daarvan het onderwijsaanbod opnieuw af te stemmen op de behoeften van de 
verschillende leerlingen. Met afgeleid gebruik moet terughoudend omgegaan worden om die functie 
overeind te houden.
Risico’s bij schooladvies  In diverse regio ’s maken scholen voor basis- en voortgezet onderwijs al 
jaren afspraken over de gegevens die bij het schooladvies worden betrokken. Nu het schooladvies 
vanaf 2015 leidend is bij de toelating tot het voortgezet onderwijs, is het aannemelijk dat er nieuwe 
afspraken gemaakt worden. In sommige steden is afgesproken dat bij het schooladvies toetsen van 
het leerlingvolgsysteem een belangrijke rol krijgen, soms al vanaf groep 6. Dat deze toetsen worden 
benut als hulpmiddel bij het bepalen van een schooladvies voor het voortgezet onderwijs is logisch.  
Er zijn echter ook risico’s aan verbonden. Het eerste is dat als resultaten behaald op circa tienjarige 
leeftijd al medebepalend zijn voor het advies, selectie dan wel op een zeer vroeg moment plaatsvindt. 
Voor bijvoorbeeld leerlingen die met een taalachterstand aan de school beginnen, vormt dit een 
evident nadeel. Het tweede risico is dat het schooladvies op basis van het leerlingvolgsysteem vaak 
berust op de vakken rekenen en begrijpend lezen. Dit is een beperking ten opzichte van de situatie 
waarin de eindtoets medebepalend is, aangezien de eindtoets een bredere range van vakken bestrijkt 
(ook schrijven, spelling, woordenschat en studievaardigheden). Het derde risico is dat scholen, 
leerlingen én ouders de toetsen van het leerlingvolgsysteem gaan zien als een (toelatings)examen,  
wat mogelijk perverse prikkels oplevert. Leerlingvolgsysteemtoetsen zijn in eerste instantie bedoeld 
als hulpmiddel om het onderwijs op de leerlingen af te stemmen. Dat doel dient voorop te staan bij 
toetsen. De beste garantie voor een goed basisschooladvies is een basisschool die met kennis van de 
leerlingen, gekoppeld aan evaluatie van de kwaliteit van de in de voorgaande jaren afgegeven 
adviezen, een professionele inschatting maakt over het best passende vervolgonderwijs voor iedere 
leerling. Onderzoek heeft laten zien dat basisscholen in staat zijn die rol waar te maken.
