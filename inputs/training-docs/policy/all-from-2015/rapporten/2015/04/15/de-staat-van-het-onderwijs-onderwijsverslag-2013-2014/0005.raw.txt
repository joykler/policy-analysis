de staat van het onderwijs
Woord vooraf
Voor u ligt De Staat van het Onderwijs over het schooljaar 2013/2014. Sinds 1817 beschrijven  
we jaarlijks waar het onderwijs trots op kan zijn en welke verbeterpunten er zijn.  
De Inspectie van het Onderwijs wil hiermee bijdragen aan een steeds betere kwaliteit van het 
onderwijs in Nederland. We bieden De Staat van het Onderwijs aan de Eerste en Tweede Kamer 
aan, maar de rapportage is vooral ook bedoeld voor leerlingen, leraren, schoolleiders en 
bestuurders. 
  Vrijheid in beweging
In de afgelopen twee eeuwen is het denken over onderwijs behoorlijk veranderd. Een constante is 
echter de voortdurende discussie over onderwijs. Terecht: het is een van de belangwekkendste 
onderwerpen voor de Nederlandse samenleving.
Bijna honderd jaar geleden, in 1917, werd de grondwet aangepast. Artikel 23, vaak samengevat als 
het artikel dat de vrijheid van onderwijs bepaalt, geeft ruimte aan een pluriform onderwijssysteem 
met een grote mate van autonomie voor schoolbesturen. Hierin is het Nederlandse onderwijs- 
systeem uniek. De geboden ruimte vraagt om verantwoordelijkheidszin van bestuurders, school-
leiders en leraren en om een grote mate van zelfbewustzijn van scholen. Wat wil ik bereiken? Waar 
ben ik goed in? Waar moet ik beter in worden? Het afgelopen jaar hebben we het zelfbewustzijn op 
opleidingen en scholen zien groeien. Veel vruchtbare initiatieven gaan uit van de mogelijkheden die 
het onderwijs zelf in zich heeft. De aandacht voor onderwijsexperimenten groeit en vaak blijken 
regelgeving en toezicht meer ruimte te bieden dan vooraf gedacht.
Het is juist zo belangrijk dat scholen zelf hun ambities stellen, omdat er geen centrale alomvattende 
definitie is van onderwijskwaliteit. Goed en excellent onderwijs kan vele gezichten hebben. Ideeën 
over goed onderwijs ontstaan in het gesprek tussen leraren, studenten, ouders, bestuurders, 
wetenschappers en de samenleving. De inspectie wil met dit onderwijsverslag het gesprek over 
goed onderwijs voeden. Door gegevens aan te dragen over de staat van het onderwijs laten we zien 
waar de successen en de uitdagingen van het onderwijs liggen. Niet omdat we de waarheid in pacht 
hebben, want dé waarheid over onderwijs bestaat niet. Wel omdat onze inspecteurs jaarlijks vele 
scholen en opleidingen bezoeken en vanuit die ervaring een waardevolle bijdrage aan de discussie 
kunnen leveren.
5
