de staat van het onderwijs
Samenvatting
Lat hoger   De druk op het hoger onderwijs om betere prestaties te leveren blijft aanhoudend hoog. 
Instellingen hebben te maken met hogere niveaueisen en moeten tegelijkertijd de uitval verminderen 
en het studiesucces verbeteren. Dat de niveaueisen worden aangescherpt, blijkt uit het toenemend 
aantal opleidingen dat door de NVAO een hersteltraject krijgt opgelegd. Ook onderzoek van de 
inspectie naar de rol van examencommissies maakt duidelijk dat er hogere eisen gelden. Verminderde 
uitval en verbetering van het studiesucces maken deel uit van de prestatieafspraken tussen de 
bekostigde hogescholen en universiteiten en het ministerie van Onderwijs, Cultuur en Wetenschap 
(OCW).
Kwaliteit meestal voldoende of goed  Dat de kwaliteit van de meeste opleidingen ten minste  
voldoende is, blijkt niet alleen uit verleende accreditaties. In internationale vergelijkingen doet het 
Nederlandse hoger onderwijs het over het algemeen goed en studenttevredenheidsmetingen wijzen 
ook vaak in die richting. Voltijd bachelorstudenten in het bekostigde hbo en wo zijn over het alge-
meen tevreden tot zeer tevreden over hun opleiding. De tevredenheid van masterstudenten vertoont 
een stijgende lijn. Een punt waarover studenten beduidend minder tevreden zijn, is de mate waarin 
docenten inspirerend zijn.
Groei instroom vlakt af   De groei van het hoger onderwijs vlakt af, het is geen vanzelfsprekendheid 
meer dat er ieder jaar meer nieuwe studenten komen. In 2014 is de instroom lager dan in 2013, maar 
wel hoger dan in 2012. Ook is de selectiviteit van het hoger onderwijs toegenomen: de normen voor 
het bindend studieadvies worden strenger en er zijn steeds meer opleidingen met een numerus fixus.
Diplomarendement voltijd hbo-bachelor afgenomen  De trend die de inspectie in de voorgaande  
jaren signaleerde zet door: het diplomarendement van de voltijd hbo-bacheloropleidingen neemt de 
laatste jaren af. Een lichtpuntje is dat voor het eerst sinds jaren het aantal hbo-bachelorstudenten dat 
stopt met de studie afneemt.
Diplomarendement voltijd wo-bachelor neemt toe  Het diplomarendement van de voltijd  
wo-bacheloropleidingen neemt toe. Van de herinschrijvers haalt 65 procent binnen vier jaar een 
diploma aan de instelling waar ze begonnen. Dit jaar wisselden iets minder studenten van studie en 
vielen minder studenten uit dan vorig jaar.
Studiesucces lerarenopleidingen blijft achter   Relatief veel studenten in de sector leraren- 
opleidingen veranderen in het eerste jaar van opleiding of verlaten ongediplomeerd het hoger 
onderwijs. Het aandeel studenten dat binnen vier tot vijf jaar afstudeert is relatief laag, vooral bij  
de tweedegraads lerarenopleidingen. Het diplomarendement van de pabo’s is de afgelopen jaren 
gedaald. Afgestudeerden geven aan tevreden te zijn over hoe de opleiding hen voorbereidt op het 
beroep. Kritiek is er over de voorbereiding op de differentiatievaardigheden en het niveau van  
de toetsing. Er zijn grote verschillen tussen de pabo’s.
Stijgende werkloosheid   Een zorgelijke ontwikkeling is de stijging van de werkloosheid onder 
afgestudeerden. Van de wo-afgestudeerden van studiejaar 2011/2012 heeft na anderhalf jaar 90 procent 
een betaalde baan en is 10 procent werkloos. Ook onder de hbo-afgestudeerden nam de werkloosheid 
toe, van 6 procent van de afgestudeerden uit 2009/2010 tot bijna 9 procent van de afgestudeerden uit 
2011/2012. Er zijn in het hbo wel opvallende verschillen tussen sectoren.
183
