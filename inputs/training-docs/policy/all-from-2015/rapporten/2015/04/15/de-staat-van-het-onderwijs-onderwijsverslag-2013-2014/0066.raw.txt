inspectie van het onderwijs | onderwijsverslag 2013/2014
Aanbod
Vaker doorgaande lijn in aanbod   Het leerstofaanbod voor rekenen en taal is op het overgrote deel 
van de scholen al jarenlang op orde (zie bijlage 3, tabel 1). Dit komt doordat vrijwel alle scholen voor 
deze vakken gebruikmaken van integrale lesmethoden voor de leerjaren 3 tot en met 8. Bijna alle 
scholen hebben nu een aanbod dat dekkend is voor de kerndoelen taal en rekenen. Het zwakke punt 
in het leerstofaanbod was traditioneel ‘de doorgaande lijn’. Vooral de overgang van groep 2 naar groep 
3 vormde vaak een breukvlak. In 2003/2004 was maar op de helft van de scholen een doorgaande  
lijn herkenbaar aanwezig. Dat liep op naar ongeveer 80 procent vijf jaar geleden. In 2013/2014 is 
opnieuw een verbetering te zien. Op meer dan 90 procent van de scholen is de doorgaande lijn in  
het leerstofaanbod nu van voldoende kwaliteit. Dit komt vooral doordat meer scholen in de groepen 1 
en 2 gebruikmaken van een beredeneerd aanbod dat de leerlingen voorbereidt op het leren lezen en 
rekenen in groep 3. 
Burgerschapsonderwijs ontwikkelt zich langzaam  De inspectie schenkt in het toezicht al geruime  
tijd aandacht aan de manier waarop scholen de bevordering van burgerschap en integratie invullen. 
Hoewel de meeste scholen voldoen aan de minimale wettelijke eisen, verloopt de ontwikkeling van 
dit onderwijs langzaam. Dat is ook het beeld dat dit schooljaar naar voren komt (zie bijlage 3, tabel 1). 
Vrijwel alle scholen (98 procent) hebben een onderwijsaanbod waarmee ze invulling geven aan 
burgerschap. De zorg voor de kwaliteit van dit onderwijs wordt op twee van de drie scholen  
(68 procent) als voldoende beoordeeld. Er zijn nog maar weinig scholen die de resultaten van het 
burgerschapsonderwijs evalueren. Het burgerschapsonderwijs op scholen is vaak weinig planmatig. 
Hoewel scholen vaak allerlei activiteiten verrichten, zijn doorgaans geen (of zeer algemene) 
leerdoelen geformuleerd en zijn de onderwijsactiviteiten in de verschillende leerdomeinen en  
jaren niet op elkaar afgestemd. Wat leerlingen leren is vaak niet duidelijk.
Aandacht voor maatschappelijke diversiteit   Een van de onderdelen van het burgerschapsonder-
wijs is kennismaking met de diversiteit in de samenleving. Negen van de tien scholen zeggen aandacht 
te besteden aan culturele en godsdienstige diversiteit, en ook etnische en seksuele diversiteit krijgen 
op het grootste deel van de scholen (circa 70 procent) expliciet aandacht. De meeste onderwerpen 
komen met enige regelmaat aan de orde. Veel aandacht is er voor godsdienst en godsdienstige 
diversiteit: een op de drie scholen besteedt er enkele keren per jaar aandacht aan, en bijna twee van  
de drie maandelijks of wekelijks. Aan het onderwerp seksualiteit besteden scholen minder aandacht.
Onderwijs sociale competenties weinig planmatig   Om een beter beeld te krijgen van de sociale 
kwaliteit van scholen, heeft de inspectie in 2013 in een pilot ervaring opgedaan met een meer 
uitgebreide evaluatie daarvan. Uit dit pilotonderzoek kwam naar voren dat scholen op uiteenlopende 
manieren (via een aanbod in vakken, projecten of in het pedagogisch handelen) aandacht geven aan 
de ontwikkeling van sociale en maatschappelijke competenties. Ook uit deze gegevens blijkt dat het 
onderwijs vaak weinig planmatig van opzet is. 
Nog weinig samenhang wereldoriëntatie en taal  In het schooljaar 2013/2014 heeft de inspectie  
een onderzoek uitgevoerd bij 149 scholen naar de stand van zaken bij wereldoriëntatie (aardrijks- 
kunde, geschiedenis, natuur en techniek). De meeste scholen (80 procent) werken voornamelijk met 
methoden voor aardrijkskunde, geschiedenis en natuur en techniek. Soms vullen scholen dit met 
projecten aan. Het didactisch handelen van leraren is in deze lessen overwegend voldoende. De 
betrokkenheid van de leerlingen kan toenemen als leerlingen een meer actieve rol in de lessen 
krijgen. De meeste scholen volgen de vorderingen van leerlingen bij wereldoriëntatie systematisch  
en regelmatig. Dat geldt voor de kennisdoelen, maar de vorderingen van de vaardigheden worden  
veel minder gevolgd. Kwaliteitszorg gericht op wereldoriëntatie speelt op de meeste scholen een 
marginale rol. Hoewel de directie van veel scholen van mening was dat wereldoriëntatie en taal op 
hun scholen in samenhang werden gegeven, bleek dat niet uit de lespraktijk op deze scholen. In de 
bijgewoonde lessen wereldoriëntatie letten de inspecteurs op vier taalonderdelen: woordenschat, 
leesstrategieën, spreken en luisteren en schrijven (stellen). De lesobservaties laten zien dat het bij al 
deze onderdelen beter kan (Inspectie van het Onderwijs, 2015b, nog niet verschenen). Uit ander
