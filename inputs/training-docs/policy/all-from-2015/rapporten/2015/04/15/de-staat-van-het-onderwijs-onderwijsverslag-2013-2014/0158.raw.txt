inspectie van het onderwijs | onderwijsverslag 2013/2014
Intake en plaatsing
Samenhang goede plaatsing en opbrengsten   De inspectie constateert dat meer opleidingen 
betere intakeprocedures hanteren, waardoor ze steeds beter en objectiever in staat zijn om studenten 
gericht te plaatsen. Een goede plaatsing vergroot de kans dat studenten succesvol studeren voor een 
beroep waarvoor ze interesse hebben én waarvoor ze geschikt zijn. Verder voorkomt een goede 
plaatsing voortijdige schooluitval. De inspectie ziet een voorzichtig verband tussen de verbeterde 
intakeprocedures en het gestegen rendement. 
Goede intake, betere studiekeuze   Verschillende onderzoeken (o.a. Fettelaar, Leest, Van Eck, 
Verbeek, Van der Vegt en Jongeneel, 2013; Onderwijsraad, 2014) wijzen erop dat een strengere selectie 
de kansen voor vooral laatbloeiers, studenten met een taalachterstand overige kwetsbare studenten 
onder druk kan zetten. Door het risico op afstroom te reduceren en te focussen op rendementen 
worden bepaalde opleidingen mogelijk minder toegankelijk. Volgens recent onderzoek 
(Hermanussen, Groot, Schipperheyn, Smulders en Neuvel, 2014) kan niet worden vastgesteld dat 
studenten in hun keuzevrijheid worden beperkt. Wel blijkt dat het percentage studenten dat niet 
geplaatst is bij de opleiding van eerste keuze is toegenomen. Dit speelt vooral in de sector zorg en 
welzijn en in iets mindere mate in de sectoren techniek en economie. De inspectie wijst erop dat een 
goed intakegesprek er juist toe kan leiden dat studenten een andere studie kiezen die beter aansluit 
bij hun motivatie en kennis. Verder lijkt dat de instroom vanuit vmbo-basis en van lwoo-leerlingen 
juist iets is toegenomen (Muskens en Beek, 2014).
Studieloopbaanbegeleiding
Informatie onvoldoende gelezen of begrepen   Na een passende plaatsing is het belangrijk dat 
studenten tijdens de schoolloopbaan juiste, tijdige en toegankelijke informatie krijgen die nodig is 
om de opleiding te volgen. Dit gebeurt op 94 procent van de opleidingen. De studenten uit de 
JOB-monitor (JOB, 2014) zijn daar, ondanks een kleine verbetering sinds 2012, minder positief over. 
Meer dan een kwart geeft aan niet tevreden te zijn over de informatievoorziening. Bij de JOB-monitor 
gaat het met name over informatie over de inhoud van het onderwijs, de beroepspraktijkvorming, de 
examinering en de roosters en over zaken als het studentenstatuut, de klachtenregeling en mogelijk-
heden tot medezeggenschap. De inspectie neemt waar dat studenten vaak wel de informatie krijgen, 
maar dat die of niet goed wordt gelezen of onvoldoende wordt begrepen. Het is een uitdaging voor 
opleidingen om de beschikbare informatie ook goed tussen de oren van studenten te krijgen en te 
analyseren waarom dat nu onvoldoende gebeurt. Dat voorkomt voor een deel de onvrede. 
Interpretatie studievolgsystemen lastig  De meeste opleidingen beschikken over studievolg-  
systemen, maar deze zijn voor docenten niet altijd goed bruikbaar (Van Wijk en Van Kan, 2013). Soms 
bevatten de deelnemersdossiers zo veel informatie, dat het moeilijk is om te achterhalen welke risico’s 
een student loopt. Gerichte professionalisering van de betrokken docenten is noodzakelijk. Zij leren 
daardoor de gegevens goed te interpreteren en om te zetten in bruikbare handelingsplannen. 
Soms werkt een instelling met een gebrekkig functionerend studievolgsysteem, of gebruikt men het 
systeem weinig systematisch. Positief is dat de studieloopbaanbegeleiding steeds vaker wordt 
toebedeeld aan docenten met affiniteit en deskundigheid op dit terrein. 
Samenwerking tussen teams   Instellingen waar de studieloopbaanbegeleiding goed verloopt, 
werken vaak samen met bijvoorbeeld verzuimmedewerkers. Het signaleren en het aangeven van 
oplossingen voor leerproblemen staat daarbij centraal (Van Wijk en Van Kan, 2013). Verzuim is vaak 
een eerste signaal dat een student problemen heeft. Bij meervoudige problemen wordt het zorg- en 
adviesteam (ZAT) ingezet. Alle instellingen beschikken over een ZAT. Waar nodig ondersteunen deze 
teams ook studenten die de overstap maken vanuit het voortgezet onderwijs. Met de zogenaamde 
‘warme overdracht’ bieden zij deze jongeren de mogelijkheid om de onderwijs-zorglijn ononder- 
broken te laten doorlopen (Onderwijsraad, 2014).
