de staat van het onderwijs
Doubleren hardnekkig verschijnsel  Zittenblijven en kleuterbouwverlenging blijft veel voorkomen,  
in weerwil van wetenschappelijke inzichten over de effectiviteit hiervan. Gemiddeld een op zes 
leerlingen in groep 8 heeft ergens vertraging opgelopen in de basisschoolperiode. Dat is veel. 
Opmerkelijk is dat maar liefst een kwart van de scholen zegt (nog) geen beleid te hebben vastgesteld 
voor zittenblijven (en voor versnelling nog minder). Waar dit wel het geval is, is dit beleid lang niet 
altijd gericht op het terugdringen van vertraging. Veel scholen lijken zittenblijven als een natuurlijk 
verschijnsel te aanvaarden. Scholen waar het zittenblijven is uitgebannen, laten zien dat het echter 
ook anders kan, bijvoorbeeld door meer gedifferentieerd te werken.
Zelfevaluaties in ontwikkeling  De inspectie wil in het vernieuwde toezicht aansluiten bij zelf-  
evaluaties van besturen en scholen, uiteraard op voorwaarde dat deze van goede (betrouwbaar, valide) 
kwaliteit zijn. Twee derde van de scholen evalueert regelmatig het onderwijsleerproces; het kan dus, 
en andere scholen kunnen hiervan leren. Voor de ontwikkeling van scholen, de brede vestiging van 
een verbetercultuur, is reflectie op het eigen handelen essentieel. Het is ook een uitgangspunt van de 
vernieuwing van het inspectietoezicht, en daarmee een gezamenlijk belang van scholen en inspectie 
om in te investeren.
