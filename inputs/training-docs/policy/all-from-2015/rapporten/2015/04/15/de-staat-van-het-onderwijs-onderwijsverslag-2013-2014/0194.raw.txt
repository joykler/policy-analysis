inspectie van het onderwijs | onderwijsverslag 2013/2014
Arbeidsmarkt voor pabo-afgestudeerden niet gunstig   De arbeidsmarkt voor studenten die  
tot docent zijn opgeleid staat onder druk. Dit geldt vooral voor studenten die op de pabo tot basis-
schoolleraar zijn opgeleid en voor eerstegraads docenten in het voortgezet onderwijs uit het hbo-
bacheloronderwijs. Van degenen die in 2011/2012 afstudeerden aan de pabo heeft 71 procent binnen 
een maand een baan. Onder afgestudeerden in 2008/2009 was dit nog 87 procent. Anderhalf jaar na 
afstuderen heeft 86 procent een baan, maar niet altijd in een gerelateerd werkveld. Voor nieuwe 
eerstegraads leraren in het voortgezet onderwijs uit de bacheloropleiding geldt ook dat zij lang niet 
altijd direct een baan vinden, maar na anderhalf jaar zijn ze meestal wel aan het werk. Tweedegraads 
leraren voortgezet onderwijs vinden sneller werk en dan ook nog een baan die past bij hun 
vooropleiding.
 5.5 De sector lerarenopleidingen in beeld
Grote sector   Met 915 lerarenopleidingen is de sector lerarenopleidingen een grote sector. Het totale 
opleidingsaanbod in het bekostigd en niet-bekostigd hoger onderwijs bestaat uit 4.705 opleidingen, 
dus bijna een vijfde behoort tot deze sector. Het aantal lerarenopleidingen aan bekostigde instellin-
gen bedraagt 856 en aan niet-bekostigde instellingen 59. Van deze laatste groep is bijna driekwart een 
deeltijd tweedegraads lerarenopleiding.
Instroom lerarenopleidingen blijft achter   In 2013 stonden ongeveer 63.000 studenten ingeschre-
ven bij een lerarenopleiding aan een bekostigde instelling. De instroom in de lerarenopleidingen 
fluctueert de afgelopen jaren, terwijl de instroom in het hoger onderwijs als geheel is toegenomen. 
Daarmee blijft de instroom in de lerarenopleidingen relatief achter op de totale instroom in het 
gehele hoger onderwijs. De instroom in de universitaire lerarenopleidingen stijgt de afgelopen  
jaren wel. 
Studiesucces lerarenopleidingen blijft achter   Vergeleken met de overige opleidingen in het hoger 
onderwijs kiezen veel studenten van lerarenopleidingen na een jaar een andere opleiding of verlaten 
ze binnen het eerste jaar het hoger onderwijs. Ook is het aandeel studenten dat binnen vier tot vijf 
jaar afstudeert aan een lerarenopleiding relatief laag. Vooral bij de tweedegraads lerarenopleidingen 
is dat het geval. Het diplomarendement van de pabo’s is de afgelopen jaren gedaald. Opvallend zijn de 
grote verschillen in uitval tussen de pabo’s. 
Wisselend beeld studenttevredenheid   Studenten van de lerarenopleidingen zijn op belangrijke 
onderdelen meer dan gemiddeld tevreden over hun opleiding. Dit geldt met name voor de kwaliteit 
van de docenten en voor de voorbereiding op het beroep. Vooral de studenten van de pabo zijn over 
dat laatste heel tevreden. Daar staat tegenover dat studenten van de lerarenopleidingen in hun 
algemene oordeel gemiddeld minder tevreden zijn met hun opleiding dan andere studenten in het 
hoger onderwijs, zo blijkt uit de Nationale Studentenenquête (www.studiekeuzeinformatie.nl/nse).  
In 2013 is 62 procent van de studenten binnen de sector lerarenopleidingen (zeer) tevreden. In het 
totale hoger onderwijs is dit 72 procent. Vooral studenten van de universitaire lerarenopleidingen en 
de Associate degree-programma’s die opleiden tot onderwijsondersteuner zijn minder tevreden.  
De onderwerpen ‘informatievoorziening vanuit de opleiding’ en ‘studielast’ scoren bij deze leraren- 
opleidingen relatief laag.
Geen tekorten door daling gediplomeerde uitstroom pabo   De daling van de instroom in de  
pabo en van het diplomarendement hebben niet geleid tot tekorten op de arbeidsmarkt. Integendeel, 
de werkloosheid onder pabo-afgestudeerden is de afgelopen jaren toegenomen. Als gevolg van de 
vergrijzing van het onderwijzend personeel vallen vanaf 2016 echter wel tekorten te verwachten 
(CentERdata, 2013). Het merendeel van de afgestudeerden van de lerarenopleidingen met een  
betaalde baan is docent in het werkveld waarvoor ze zijn opgeleid.
