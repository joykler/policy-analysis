de staat van het onderwijs
Naleving
Verbetering meldingsplicht zet door   De afgelopen jaren heeft de inspectie het toezicht op de 
melding van ongeoorloofd verzuim geïntensiveerd en ingebed in het reguliere toezicht. Het doel is 
om ongeoorloofd verzuim en voortijdig schoolverlaten verder terug te dringen. In 2014 voldeed bijna 
90 procent van zestien onderzochte instellingen aan de wettelijke vereisten. Bij de elf onderzochte 
niet-bekostigde instellingen was dit 80 procent. In 2013 was dit voor beide typen instellingen nog 
bijna 70 procent. Bij hercontrole in 2014 van de instellingen die in 2013 niet voldeden, voldeed alsnog 
90 procent van de bekostigde en 70 procent van de niet-bekostigde instellingen. Bij de instellingen 
waar dit nog niet op orde is, voert de inspectie in 2015 opnieuw hercontroles uit.
Samenwerking met gemeenten   Sinds 1 januari 2012 ziet de inspectie toe op de naleving van de 
Leerplichtwet 1969 door de hoofden van scholen of instellingen. Als de inspectie risico’s ziet of 
concrete tekortkomingen vermoedt, bijvoorbeeld naar aanleiding van een signaal van een gemeente-
lijke leerplichtambtenaar, dan voert zij nader onderzoek uit. Dat onderzoek kan leiden tot het 
opleggen van een bestuurlijke boete. Gemeenten kunnen een samenwerkingsovereenkomst sluiten 
met de inspectie. De gemeente voert dan de toezichttaken namens de inspectie uit. De handhaving 
blijft een taak van de inspectie, op basis van een dossier dat zij krijgt aangereikt door de gemeente.
Inmiddels zijn samenwerkingsverbanden gesloten met de gemeenten Amsterdam, Rotterdam (als 
zelfstandige gemeente en als contactgemeente van de RMC regio Rijnmond, op basis waarvan de 
gemeente Rotterdam onderzoek mag uitvoeren in de gemeente Barendrecht), Den Haag, Utrecht, 
Leeuwarden en de regio’s Maastricht Heuvelland, Holland Rijnland, Gooi- en Vechtstreek, Zuid- en 
Midden-Kennemerland en Parkstad Limburg. Dit betekent dat leerplichtambtenaren van genoemde 
gemeenten of regio’s onderzoek doen uit naam van de inspectie en dat als sprake is van handelen in 
strijd met de Leerplichtwet 1969 er een escalatiemodel in werking treedt. 
Bestuurlijke boetes  In de gemeente Amsterdam is in 2013 bij twee mbo-instellingen bij één  
opleidingscluster voor de eerste keer en bij drie opleidingsclusters voor de tweede keer een bestuur-
lijke boete opgelegd. Uit controles blijkt dat de betreffende opleidingsclusters inmiddels aan de 
wettelijke vereisten voldoen. In de gemeente Utrecht is in 2013 bij twee opleidingsclusters van één 
mbo-instelling een bestuurlijke boete opgelegd. In 2014 is bij een van de opleidingsclusters opnieuw 
een bestuurlijke boete opgelegd omdat het niet voldoet aan de wettelijke vereisten. In de gemeente 
Rotterdam is bij twee opleidingsclusters van één mbo-instelling voor de eerste keer een bestuurlijke 
boete opgelegd. Naar aanleiding van de opgelegde bestuurlijke boetes zal de inspectie in samen- 
werking met de betreffende gemeenten in 2015 hercontroles uitvoeren.
De overige samenwerkingsgemeenten en –regio’s zijn later gestart met de uitvoering. Hier heeft in 
2014 nog geen escalatie naar de inspectie plaatsgevonden.
Onterechte en onduidelijke schoolkosten  Sinds september 2013 zijn de schoolkosten expliciet  
onderdeel van de wettelijke vereisten. Aanleiding hiervoor zijn (eerdere) signalen en het in 2012 
verschenen Zwartboek schoolkosten (JOB, 2012), waaruit blijkt dat instellingen artikel 8.1.4. van de 
WEB over onderwijsbijdragen overtreden. Instellingen communiceren het vrijwillige karakter van 
sommige kosten niet helder. Ook geven ze niet altijd duidelijk aan wanneer het niet afnemen van 
zaken die vrijwillig zijn, een belemmering vormt om de opleiding te volgen of om examen te kunnen 
doen. Kosten worden vaak niet helder gespecificeerd; het is studenten of ouders niet duidelijk 
waarvoor ze moeten betalen. Daarnaast worden verschillende zaken onterecht als verplichtend in 
rekening gebracht, zoals kopieer- en printkosten, studiegidsen en portfoliomappen, verzekeringen, 
uniformkleding, laptop, administratiekosten, excursies, diplomeringsfeest, materialen en gereed-
schap, praktijktraining en examenkosten. 
Verantwoording op opleidingsniveau ontbreekt vaak   Mbo-instellingen leggen op diverse 
momenten verantwoording af over de kwaliteit van hun onderwijs. De instellingen zijn bij wet (WEB) 
verplicht dit te doen in een geïntegreerd jaarverslag. De meeste verslagen voldoen aan de wettelijke 
vereisten die hieraan ten grondslag liggen. Desondanks zijn er maar weinig instellingen die sturings-
informatie beschrijven op het niveau van opleidingen, terwijl dat wel in de vereisten is opgenomen. 
Het gaat dan bijvoorbeeld om de rendementen van opleidingen en de studenttevredenheid, op een
