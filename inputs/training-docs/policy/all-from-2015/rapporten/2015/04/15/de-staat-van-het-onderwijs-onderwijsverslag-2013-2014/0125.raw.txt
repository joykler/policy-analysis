de staat van het onderwijs
Samenvatting
Meer scholen met basiskwaliteit  Opnieuw zijn er in het (voortgezet) speciaal onderwijs meer  
scholen met basiskwaliteit. Het speciaal onderwijs doet het nog altijd beter dan het voortgezet 
speciaal onderwijs. (Zeer) zwakke scholen halen hun achterstanden in. De beste voorbeelden van 
basiskwaliteit zijn zichtbaar in cluster 3. Overigens ontwikkelen niet alle scholen met basiskwaliteit 
zich voldoende in lijn met de Wet kwaliteit (v)so, die 1 augustus 2013 in werking trad.
Onderwijsresultaten zijn nog moeilijk te verantwoorden  De scholen in het (voortgezet) speciaal  
onderwijs beschikken de afgelopen jaren over steeds meer gegevens om hun onderwijsresultaten in 
kaart te brengen. Slechts enkele scholen zijn zover dat zij deze gegevens duiden en er een kwaliteits-
oordeel aan verbinden. Vaak kunnen scholen wel aantonen dat leerlingen in hun ontwikkeling 
vooruitgaan of dat eindexamenkandidaten hun diploma halen. Dat zegt echter niet of de ambities  
van de scholen hoog genoeg zijn en of zij alles uit de leerlingen halen wat erin zit. 
Voorkomen is beter dan genezen   In het (voortgezet) speciaal onderwijs bestaat veel aandacht voor 
een veilig schoolklimaat en bijna alle teamleden hebben sterke orthopedagogische vaardigheden. Het 
ontbreekt meestal ook niet aan beleid, protocollen, afspraken en curatieve maatregelen. Tegelijkertijd 
registreren de scholen regelmatig incidenten en bereiken de vertrouwensinspecteurs steeds vaker 
meldingen van psychisch en fysiek geweld, waaronder vaak pestgedrag. De soms (zeer) ernstige 
problematieken van de leerlingen maken het niet altijd mogelijk om alle incidenten te voorkomen, 
maar misschien wel vaker dan nu het geval is. In dit verband verdient het aandacht dat veel scholen 
geen (effectief ) aanbod hebben voor de leergebied-overstijgende vaardigheden.
Leraren hebben vaak moeite met differentiëren   De Wet kwaliteit (v)so verwacht van de scholen 
dat zij het onderwijsproces aan de hand van profielen met daaraan gekoppelde leerroutes zodanig 
inrichten dat leerlingen hun ontwikkelingsperspectief kunnen waarmaken. Vaak hebben leerlingen 
specifieke ondersteunings- en onderwijsbehoeften om binnen hun profiel op koers te blijven.  
Om hieraan effectief tegemoet te komen, moeten leraren over goede differentiatievaardigheden 
beschikken. De praktijk laat zien dat zij hier nog heel vaak moeite mee hebben.
Kwaliteitszorg doet ertoe   De kwaliteitszorg is vaak ver onder de maat. Vooral de zelfevaluatie en  
de verantwoording aan belanghebbenden schieten tekort. Scholen vormen zich meestal een te beperkt 
beeld van hun eigen kwaliteit. Dat beeld is dan soms wel voldoende om enkele tekortkomingen 
planmatig te verbeteren, maar niet om de kwaliteit van het onderwijs in het algemeen te behouden  
en verder te verbeteren. Zo ondersteunt de kwaliteitszorg bovendien niet het streven om niet alleen 
basiskwaliteit te bieden, maar ook om goed te worden.
Financiële situatie stabiel  T wee van de vier besturen met aangepast financieel toezicht hadden ook 
scholen met zwakke of zeer zwakke onderwijskwaliteit. Over het algemeen is de rentabiliteit bij de 
meeste besturen positief. Ondanks de gevolgen van krimp en verevening in bepaalde regio’s, en de 
noodzaak om te anticiperen op ontwikkelingen als passend onderwijs en de transitie jeugdzorg, 
slagen de meeste besturen er vooralsnog in voldoende mate in om ‘in control’ te blijven.
