inspectie van het onderwijs | onderwijsverslag 2013/2014
Aansluiting op beroepsspecificaties   60 procent van alle studenten geeft aan dat ze voldoende 
geleerd hebben om samen te werken, problemen op te lossen, te plannen en organiseren en te 
communiceren. 11 procent van de studenten vindt dat zij dat onvoldoende hebben geleerd. 63 procent 
vindt dat zij voldoende geleerd hebben over het beroep waarvoor ze gekozen hebben (JOB, 2014). Het is 
belangrijk dat opleidingen permanent alert zijn op de aansluiting op de actuele beroepsspecificaties. 
Beroepspraktijkvorming
Beter inspelen op beroepspraktijkvorming   De beroepspraktijkvorming (bpv) biedt opleidingen 
de gelegenheid om met het onderwijs aan te sluiten op de actualiteit van de praktijk. Bij 99 procent 
van de opleidingen voldoet de beroepspraktijkvorming aan de basiskwaliteit. Opleidingen kunnen 
nog wel beter inspelen op de ervaringen die studenten opdoen tijdens de beroepspraktijkvorming.  
Zo wordt de verbinding tussen praktijk en onderwijs sterker.
Begeleiding beroepspraktijkvorming meer dan bezoek   Opleidingen kunnen studenten 
duidelijker uitleggen hoe de beroepspraktijkbegeleiding eruit zal zien. Studenten moeten weten 
wanneer een docent van de opleiding een bezoek brengt aan het leerbedrijf en wat daarvan de 
uitkomst is. Minder dan de helft van de studenten is tevreden over de beroepspraktijkbegeleiding.  
Dit kan komen doordat veel studenten de begeleiding vanuit school alleen vertalen naar het bezoek 
van een docent aan de bpv-plaats. Maar 41 procent van de studenten beleeft dat contact als voldoende. 
Allerlei andere vormen van begeleiding die de opleiding biedt, zoals bel- en mailmogelijkheden met 
docenten, terugkomdagen of het ingaan op ervaringen van de bpv tijdens de lessen, zien studenten 
dan niet als begeleiding.
Examinering en diplomering 
Afname en beoordeling niet verder verbeterd   Een deugdelijke en betrouwbare examinering  
en diplomering is essentieel voor de waarde van het diploma. In het mbo vindt geen centrale 
examinering plaats, behalve bij de vakken taal en rekenen. De vorig jaar geconstateerde stijging van 
het percentage opleidingen waar de afname en beoordeling van de examens voldoende was, zet niet 
door (tabel 4.3c). Voor het derde jaar op rij is de diplomering vaak niet voldoende. Op ruim 40 procent 
van de opleidingen borgt de examencommissie de examenkwaliteit onvoldoende. 
Tabel 4.3c Percentage opleidingen dat als voldoende is beoordeeld op examinering en diplomering in 2012, 
2013 en 2014 (n 2014=97)*
2012 2013 2014
Kwaliteitsgebied: examinering en diplomering 51 49 53
Exameninstrumentarium 74 73 92
Onderscheid tussen ontwikkelgerichte toetsen en examinering 92 95 99
Dekking van het kwalificatiedossier 88 80 95
Cesuur 86 91 96
Beoordelingswijze 84 83 94
Transparantie 83 86 96
Afname en beoordeling 71 86 81
Authentieke afname 97 96 99
Betrouwbaarheid 72 86 80
Diplomering 66 56 57
Besluitvorming diplomering 83 84 87
Verantwoordelijkheid examencommissie 68 59 57
* significante verschillen ten opzichte van het voorgaande jaar zijn vetgedrukt
Bron: Inspectie van het Onderwijs, 2014
160
