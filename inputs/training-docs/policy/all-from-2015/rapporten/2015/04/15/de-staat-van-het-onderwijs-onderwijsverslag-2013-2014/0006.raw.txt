inspectie van het onderwijs | onderwijsverslag 2013/2014
  De staat van het onderwijs
Wanneer we kijken naar ontwikkelingen in het onderwijs in het schooljaar 2013/2014, dan vallen ons 
drie dingen op. 
Overgangen en schoolloopbanen
Allereerst zien we dat het perspectief voor leerlingen en studenten aan het veranderen is. Iedere 
leerling of student maakt eigen keuzes en kiest hiermee zijn eigen weg binnen de mogelijkheden 
die het onderwijs hem biedt. We zien dat leerlingen vaker te maken hebben met selectie, meer 
gericht geplaatst worden in een opleiding en de opleiding sneller afronden. Daarna starten ze 
minder vaak een opleiding op een hoger niveau. In het stelsel lijkt een verschuiving naar het midden 
op te treden. Excellentie-aanbod neemt toe maar in de resultaten van het onderwijs zien we de 
effecten daarvan nog niet terug.
Wat betekent dit voor leerlingen en voor ons land? Is dit een natuurlijke reactie op jarenlange 
toename van hogeropgeleiden of ontnemen we leerlingen en studenten hiermee kansen? 
Dit zijn allemaal vragen die scholen en opleidingen alleen kunnen beantwoorden als ze over de 
grenzen tussen onderwijssectoren heen kijken en tegelijkertijd hun eigen rol onder de loep durven 
te nemen. Ook de inspectie zal dit doen. Alleen met elkaar kunnen we zorgen voor optimale 
schoolloopbanen voor leerlingen en studenten. 
Sturing op kwaliteit
Opvallend is ook een sterkere sturing op kwaliteit en kwaliteitszorg door leraren, schoolleiders en 
bestuurders. De resultaten hiervan beginnen nu ook in de klas zichtbaar te worden. Met name in 
het voortgezet speciaal onderwijs is de kwaliteit in het schooljaar 2013/2014 sterk verbeterd. Ook is 
er in het onderwijs meer aandacht voor kwaliteitsborging, waarmee scholen en opleidingen ervoor 
zorgen dat de kwaliteit van het onderwijs op niveau blijft. Het is mooi om te zien dat deze borging is 
toegenomen, met name in het middelbaar beroepsonderwijs. 
Interessant wordt het wanneer de kwaliteitsborging niet alleen leidt tot behoud van kwaliteit, maar 
ook tot beter onderwijs. Dit is het geval als de sturing op kwaliteit centraal staat en de borging een 
bijkomend middel is. Het onderwijs wordt dan vaak goed of zelfs excellent. Voor veel scholen en 
opleidingen is het nog een uitdaging om ervoor te zorgen dat sturen op kwaliteit ook leidt tot 
verbetering in de klas. Hiervoor zijn tijd, doorzettingsvermogen en blijvende aandacht nodig.
Grote verschillen en professionalisering
Tot slot valt op hoe groot de verschillen zijn tussen de scholen en opleidingen. Deze verschillen zien 
we op alle terreinen: in motivatie en tevredenheid van leerlingen, kwaliteit van lessen, plaatsing van 
leerlingen en studenten, succes in het vervolgonderwijs of op de arbeidsmarkt en werkplezier van 
leraren. Hoe zorgen we ervoor dat scholen en opleidingen van elkaar leren, dat zij niet zelf het wiel 
gaan uitvinden? En wanneer vinden we de verschillen niet meer acceptabel? Wat vinden we 
bijvoorbeeld van de grote verschillen tussen de pabo’s, waar tevredenheid, verloop en aansluiting 
op de arbeidsmarkt sterk variëren? 
In de dagelijkse onderwijspraktijk zien we veel goede scholen en opleidingen, met gemotiveerde 
leerlingen en leraren. Vaak is er dan een combinatie van een hecht team en een goede schoolleider 
en/of bestuurder. Ook heerst er een open verbetercultuur en is er een gedeelde visie, met een 
personeelsbeleid dat hiermee samenhangt. Ik gun het u allen op zo’n opleiding of school te  
zitten of te werken.
In deze ‘Staat van het Onderwijs’ maken we een aantal verschillen inzichtelijk. We zijn van  
mening dat het publieke belang en de onderwijskwaliteit voorop moeten blijven staan en niet 
ondergeschikt mogen zijn aan een vernieuwingsideaal of visie. Juist waar deze samengaan,  
zien we excellent onderwijs en gemotiveerde leerlingen, studenten en leraren.
6
