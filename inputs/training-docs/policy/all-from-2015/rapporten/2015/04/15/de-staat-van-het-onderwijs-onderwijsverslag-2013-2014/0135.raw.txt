de staat van het onderwijs
Lesroosters onvoldoende afgestemd   Om leerlingen zich het leerstofaanbod eigen te laten maken, 
moeten scholen bewuste keuzes maken voor de inrichting van de lesroosters. Daarbij moeten zij 
rekening houden met de drie uitstroomprofielen: vervolgopleiding, arbeid en dagbesteding. Meer 
dan 40 procent van de scholen voor voortgezet speciaal onderwijs kan zich niet helder over deze 
keuzes verantwoorden. Op 15 procent van de scholen is bovendien het ongeoorloofd verzuim van 
leerlingen te hoog. Scholen hebben meestal wel een adequaat signaleringssysteem en procedures  
om het verzuim terug te dringen.
De leraar
Uitleg kan effectiever   Ruim 10 procent van de leraren in het voortgezet speciaal onderwijs slaagt  
er onvoldoende in om de lessen gestructureerd en ordelijk te laten verlopen. Een kwart van de leraren 
legt de lesstof onvoldoende duidelijk uit. In ruim 20 procent van de lessen zijn de leerlingen 
onvoldoende betrokken. Steeds vaker gebruiken leraren multimedia, zoals digitale schoolborden  
en tablets gebruikt in de klas, maar veel van hen moeten nog leren om deze effectief in te zetten.  
In ongeveer twee derde van de lessen zijn de drie algemeen didactische vaardigheden van leraren  
wel voldoende (tabel 3.4c).
Tabel 3.4c Percentage lessen in het voortgezet speciaal onderwijs waar de algemeen didactische vaardigheden 
voldoende zijn in 2013/2014 (n=278)
  2013/2014 
De leraren geven duidelijke uitleg van de leerstof. 76
De leraren realiseren een taakgerichte werksfeer. 89
De leerlingen zijn actief betrokken bij de onderwijsactiviteiten. 79
Alle algemeen didactische vaardigheden voldoende 67
Bron: Inspectie van het Onderwijs, 2014
Weinig planmatig   Om de lessen efficiënt en effectief te laten verlopen, moeten leraren van tevoren 
vastleggen op welke manier zij hun leerlingen kunnen ondersteunen. Op 39 procent van de scholen 
schieten leraren op dit punt tekort. Zij werken niet met een dag-, week- en/of periodeplanning om 
hun handelen te sturen. Daardoor is het onduidelijk waarom ze bepaalde dingen doen, en wat het 
verband is met het ontwikkelingsperspectief van de leerlingen. 
Moeite met differentiatie   Het ontwikkelingsperspectief van de leerlingen is gekoppeld aan een 
leerroute binnen de uitstroomprofielen. Sommige leerlingen hebben echter, voor korte of langere 
tijd, meer tijd en aandacht nodig. Leraren komen aan deze behoeften tegemoet wanneer zij het 
aanbod, de instructie, de verwerkingsopdrachten en/of de onderwijstijd doelbewust en planmatig 
afstemmen op de verschillen tussen de leerlingen. Net als leraren in het speciaal onderwijs hebben 
ook leraren in het voortgezet speciaal onderwijs daar moeite mee (Inspectie van het Onderwijs, 
2014b). Leraren tonen deze differentiatievaardigheden bij ongeveer een vijfde van de lessen (tabel 
3.4d). In iets minder dan 20 procent van de lessen tonen leraren zowel de algemeen didactische als de 
differentiatievaardigheden (zie bijlage 3, tabel 1). Op scholen in cluster 3 gebeurt dit in meer dan een 
kwart van de lessen, in cluster 4 in net iets meer dan 10 procent van de lessen.
135
