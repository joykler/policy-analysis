inspectie van het onderwijs | onderwijsverslag 2013/2014
Sneller naar groep 3  Het aandeel leerlingen dat al jong het achtste leerjaar bereikt , neemt toe. 
Bijna 8 procent van de leerlingen in groep 8 is aan het begin van het schooljaar jonger dan elf jaar.  
In drie jaar tijd is het percentage jonge leerlingen in groep 8 met 3 procentpunten toegenomen. De 
verjonging komt vooral doordat leerlingen sneller door de kleuterperiode gaan. Van alle leerlingen in 
groep 3 heeft iets minder dan 13 procent een korte kleuterperiode achter de rug. Zij zijn op 1 oktober 
vijf jaar. Veel van deze kinderen worden in de maanden oktober, november of december 6 jaar.  
Dit aandeel jonge leerlingen in groep 3 neemt de laatste jaren toe. Meestal kunnen zij na groep 3  
door naar groep 4, maar ze blijven toch iets vaker zitten in groep 3 dan leerlingen die langer over  
de kleuterperiode deden. 
Scholen verschillen in het percentage leerlingen dat snel door de kleuterperiode gaat. Op een kleine  
5 procent van de scholen waren er nauwelijks of geen jonge leerlingen in groep 3 de afgelopen drie 
schooljaren. Aan de andere kant was op bijna 6 procent van de scholen meer dan 25 procent van de 
leerlingen in groep 3 snel door de kleuterperiode gegaan.
Lang niet altijd (preventief) beleid   Lang niet alle scholen hebben beleid ontwikkeld rond kleuter-
bouwverlenging of zittenblijven. Ongeveer 89 procent stelde beleid vast voor kleuterbouwverlenging, 
75 procent voor zittenblijven en 55 procent voor versnelling. Ruim een kwart van de scholen zegt dat 
beleid voor dit laatste in ontwikkeling is. Er is geen verband tussen het hebben van beleid en de 
percentages kleuterbouwverlenging en zittenblijven. Op zich is dit niet verrassend. Het beleid van 
scholen beschrijft vaak de afspraken, de procedures en de interne en externe communicatie rondom 
kleuterbouwverlenging en zittenblijven. Daarmee wordt vertraging niet voorkomen.
Overige opbrengsten 
Betere resultaten leerlingen met specifieke onderwijsbehoeften   Het percentage scholen waar  
de inspectie positief oordeelde over de resultaten van leerlingen met een of meer eigen leerlijnen is 
afgelopen schooljaar gestegen van 35 naar 52 procent (figuur 1.2b). De toename komt voornamelijk 
doordat het percentage scholen waar dit onderdeel niet te beoordelen is, omdat ze in groep 8 geen 
leerlingen met eigen leerlijnen hebben, is gehalveerd. Het lijkt erop dat scholen waar de resultaten van 
leerlingen met eigen leerlijnen wel te beoordelen zijn, geleerd hebben te werken met ontwikkelings- 
perspectieven waarmee ze kunnen aantonen dat leerlingen met specifieke onderwijsbehoeften zich  
naar verwachting ontwikkelen. Ongeveer een op de drie scholen slaagt hier nog onvoldoende in.  
Dit is zorgelijk met het oog op passend onderwijs, waarbij een ontwikkelingsperspectief wettelijk 
verplicht is voor leerlingen die extra ondersteuning ontvangen. 
Sociale competenties vaker gemeten   Het aantal scholen dat de sociale competenties van  
de leerlingen meet met een landelijk genormeerd instrument, is in het schooljaar 2013/2014 
toegenomen. Op bijna alle scholen waar dit gebeurt, zijn de sociale competenties van de leerlingen 
aan het einde van de schoolperiode van voldoende niveau (zie bijlage 3, tabel 1). Dat wil zeggen dat de 
gemiddelde groepsscore van groep 8 ten minste één keer in de drie jaar voldoet aan de inspectienorm. 
Ruim een derde van de scholen beschikt (nog) niet over voldoende valide en betrouwbare gegevens 
over de sociale vaardigheden van de leerlingen. De inspectie stelt als kwaliteitseis dat scholen de 
sociale ontwikkeling van de leerlingen niet alleen in groep 8, maar in alle leerjaren systematisch 
volgen, om eventuele problematiek tijdig te signaleren en te verhelpen.
64
