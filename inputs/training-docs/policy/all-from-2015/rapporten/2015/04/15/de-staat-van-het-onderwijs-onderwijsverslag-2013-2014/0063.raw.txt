de staat van het onderwijs
Schooladviezen voor het voortgezet onderwijs
Adviesverdeling gelijk  De hoogte van de schooladviezen die leerlingen aan het eind van de  
basisschool voor het voortgezet onderwijs krijgen, was in 2014 ongeveer gelijk aan die in 2013 (zie 
bijlage 2, tabel 1). Steeds meer leerlingen krijgen een enkelvoudig advies (voor één schoolsoort). In 
2011/2012 ging het om 71 procent van de leerlingen, in 2013/2014 om 79 procent van de leerlingen. 
Vaak verschil advies en toets  Bij 63 procent van de leerlingen komt het resultaat op de Eindtoets  
Basisonderwijs overeen met de hoogte van het schooladvies. Dit is vrijwel gelijk aan vorig jaar.  
Bij 11 procent van de leerlingen is het schooladvies lager dan het toetsresultaat en bij 26 procent is  
het advies hoger. Ruim 40 procent van de scholen stelt het advies voorafgaand aan de eindtoets op 
(Inspectie van het Onderwijs, 2014a). Bij deze scholen is er vaker een verschil tussen de uitslag van de 
Eindtoets Basisonderwijs en het schooladvies. Vanaf 2015 zal de Centrale Eindtoets op een later tijdstip 
in het schooljaar worden afgenomen. Alle scholen stellen dan al eerder een advies op. 
 
Hoger advies gunstig   Een relatief hoog schooladvies lijkt gunstig voor de leerlingen. Bijna 
driekwart van de leerlingen met een advies dat hoger ligt dan het toetsresultaat, zit in het derde jaar 
van het voortgezet onderwijs nog steeds op de door de school geadviseerde schoolsoort. Een lager 
schooladvies lijkt de kansen van leerlingen te verkleinen (Timmermans, Kuyper en Van der Werf, 
2013). Bijna driekwart van de leerlingen met een lager schooladvies dan het toetsresultaat, zit op  
dat geadviseerde niveau of lager in het voortgezet onderwijs (Inspectie van het Onderwijs, 2014a).
Persoonlijk contact cruciaal bij overgang zorgleerlingen  In de regio Eindhoven is onderzoek  
gedaan naar de overstap van leerlingen met specifieke onderwijsbehoeften (zorgleerlingen) van  
het basisonderwijs naar het voortgezet onderwijs (Inspectie van het Onderwijs, 2015a). Uit dit 
onderzoek komen drie succesfactoren naar voren. In de eerste plaats zijn dat een eenduidige proce-
dure en goede gegevensoverdracht, bijvoorbeeld via een digitaal systeem. Daarbij is van belang dat de 
(vak)docenten concrete, pedagogische en didactische handelingsadviezen meekrijgen, zodat de 
(extra) ondersteuning kan worden voortgezet. Een tweede succesfactor is een doorgaande lijn van het 
primair naar het voortgezet onderwijs met kennis over elkaars methoden en toetsingssystematiek. 
Een derde factor is goed overleg tussen de basisschool, de school voor voortgezet onderwijs en de 
ouders. Een ‘warme overdracht’ (gesprek) is daarbij een essentieel element. Persoonlijk contact, 
waarbij iedereen vanuit de eigen rol een steentje bijdraagt, blijkt een rode draad bij de succesvolle 
voorbeelden uit het onderzoek.
Doorstroom
Minder vertraging   Het aantal leerlingen dat aan het einde van de basisschoolperiode vertraging 
heeft opgelopen, is verder afgenomen. Aan het begin van schooljaar 2013/2014 was 16,3 procent  
van de leerlingen in groep 8 twaalf jaar of ouder. Dit is ruim een procentpunt minder dan het jaar 
daarvoor. De verschillen tussen scholen in het aandeel leerlingen dat zonder vertraging groep 8 
bereikt, zijn onverminderd groot. Op een groot aantal scholen lopen nauwelijks tot geen leerlingen 
vertraging op, maar op 17 procent van de scholen is een kwart of meer van de leerlingen in groep 8 
vertraagd. Scholen die een samenhangend systeem van toetsen hebben om de ontwikkeling van 
leerlingen te volgen en scholen die jaarlijks hun opbrengsten evalueren, hebben minder vertraagde 
leerlingen dan andere scholen (Driessen, 2013; Inspectie van het Onderwijs, 2014d). 
Geen afname kleuterbouwverlenging  V eel leerlingen lopen vertraging op tijdens de kleuter- 
periode (kleuterbouwverlenging) of blijven zitten in groep 3 of 4. Het zittenblijven neemt de laatste 
jaren af, maar het percentage leerlingen dat een extra jaar in groep 2 blijft niet. Dit percentage ligt  
al een aantal jaar net onder de 7 procent. De effecten van een extra jaar in groep 2 op de onderwijs-
prestaties van leerlingen zijn nagenoeg verwaarloosbaar (Roeleveld en Van der Veen, 2007; Luyten, 
Staman en Visscher, 2013; Vandecandelaere, Vanlaar, Goos, De Fraine en Van Damme, 2013). Roeleveld 
en Van der Veen (2007) concluderen dat leraren van de kleutergroepen de mogelijkheden van hun 
leerlingen wellicht onderschatten en daardoor te gemakkelijk besluiten tot kleuterbouwverlenging.
