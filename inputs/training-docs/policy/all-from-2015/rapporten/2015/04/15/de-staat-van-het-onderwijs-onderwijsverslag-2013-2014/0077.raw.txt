de staat van het onderwijs
Nederlands onderwijs in het buitenland
Verbetering bij NTC-scholen   In het schooljaar 2013/2014 zijn 37 scholen voor basisonderwijs in  
het buitenland bezocht, waarvan drie scholen voor volledig basisonderwijs. De overige bezoeken 
betroffen 34 leslocaties voor Nederlandse Taal en Cultuur (NTC) primair onderwijs. De kwaliteit van  
de volledige dagscholen is in het algemeen op orde. Bij de NTC-scholen blijkt jaarlijks rond de 5 à 10 
procent in aanmerking te komen voor aangepast toezicht, maar dit percentage daalt wel. Vijf NTC-
scholen die eerder zwak waren, vallen nu onder basistoezicht. Eén school voor NTC-onderwijs die 
zwak was, is niet opnieuw onderzocht vanwege mogelijke opheffing. In 2013/2014 is één NTC-school 
voor basisonderwijs zwak geworden. Onvoldoende continuïteit in de – vaak kleinschalige – leslocaties 
ligt vaak ten grondslag aan de teruglopende kwaliteit. Jaarlijks wisselt ongeveer een kwart van de 
leerlingen, leraren, ouders én bestuursleden. 
Invloed subsidiestop   Per 1 januari 2014 is de subsidie voor Nederlands onderwijs in het buitenland 
weggevallen, waarna een tijdelijke en beperkte subsidie is toegekend. Dit heeft veel scholen en 
besturen tot maatregelen genoopt, die later weer deels konden worden teruggedraaid. Voor de 
kwaliteit van lesgeven heeft dit geen consequenties gehad, in die zin dat er niet meer zwakke scholen 
zijn. Wel zijn elf van de ongeveer tweehonderd NTC-locaties om financiële redenen gesloten, of niet 
meer aangesloten bij de Stichting Nederlands Onderwijs in het Buitenland (NOB) omdat men niet  
kon voldoen aan de subsidie- en/of kwaliteitseisen. Als in de nabije toekomst de subsidie verder 
vermindert of wordt stopgezet, is de verwachting dat dit wel invloed zal hebben op de onderwijs- 
kwaliteit, of op het beschikbare aanbod van Nederlands onderwijs in het buitenland.
 
Basisonderwijs in Caribisch Nederland
Tijd van ‘quick wins’ voorbij   De scholen in Caribisch Nederland werken aan verbetering van het 
onderwijs volgens de afspraken in de Onderwijsagenda voor Caribisch Nederland (OCW, 2011). Het 
onderwijs moet in 2016 basiskwaliteit hebben. In het voorjaar van 2014 bracht de inspectie een 
tussentijds rapport uit (Inspectie van het Onderwijs, 2014c). De meeste scholen hadden in 2012 al 
belangrijke doelen van hun verbeterplannen bereikt. Vooral op het onderdeel pedagogisch-didactisch 
handelen leverden zij een goede prestatie. Met steun van verschillende verbeterprogramma’s zijn veel 
leraren in korte tijd beter gaan lesgeven. Sinds 2012 consolideerden of verbeterden de basisscholen 
hun kwaliteit. Maar de kwaliteitsverbetering verloopt nu langzamer en moeizamer: de tijd van ‘quick 
wins’ lijkt voorbij. De zorg en begeleiding is op nog geen enkele school van voldoende kwaliteit en 
ook bij de kwaliteitszorg blijkt het lastig te voldoen aan basiskwaliteit. Een goed werkend systeem van 
kwaliteitszorg is echter wel nodig om kwaliteitsverbetering van een school vast te houden of waar 
nodig te herwinnen.
Forse leerachterstanden   De leerresultaten bij rekenen en lezen blijven nog aanzienlijk achter bij 
die in Europees Nederland. Dat geldt in het bijzonder bij lezen. De achterstanden in het technisch 
lezen in het Nederlands nemen af, maar bedragen op bijna alle scholen gemiddeld zeker twee tot drie 
jaar. Bij rekenen is de achterstand minder groot en zijn er meer verschillen tussen scholen. Op 
sommige scholen is de gemiddelde achterstand in groep 8 meer dan twee jaar, andere scholen hebben 
het gemiddelde bereikt dat leerlingen in Europees Nederland behalen. Daarbij lijkt het erop dat de 
scholen op Bonaire de in het verleden opgelopen achterstanden in de hogere leerjaren inlopen. Op 
Saba en Sint Eustatius is de leerwinst daarvoor niet groot genoeg.
77
