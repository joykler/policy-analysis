inspectie van het onderwijs | onderwijsverslag 2013/2014
Maatregelen tegen zittenblijven   Meer dan 80 procent van de scholen ziet wel mogelijkheden om 
zittenblijven te beperken of te voorkomen. Ruim een derde van de scholen had in 2013/2014 als 
specifiek doel om het percentage zittenblijvers te verlagen. Individueel maatwerk zien scholen als de 
sleutel. In dit kader is de opkomst van de ‘zomerschool’ opmerkelijk. In een periode van veertien 
dagen tijdens de zomervakantie krijgt een leerling de mogelijkheid om opgelopen leerachterstanden 
weg te werken, zodat hij niet een heel schooljaar over hoeft te doen. De eerste experimenten hiermee 
blijken een succes (Faber, Timmerman en Kievitsbosch, 2014). Met name scholen die hebben geïnves-
teerd in vormen van maatwerk en intensieve leerlingenbegeleiding – meestal buiten het verband van 
de reguliere klas – slagen erin het percentage zittenblijven te verminderen. 
Meer afstroom dan opstroom in onderbouw   Sinds 2012 stromen meer leerlingen af dan op in  
de onderbouw. Leerlingen komen gemiddeld op een lager niveau terecht dan het basisschooladvies. 
Het aandeel leerlingen dat in het derde leerjaar in het vwo zit, neemt hierdoor af. Ook stromen de 
leerlingen met een advies voor de vmbo basisberoepsgerichte leerweg of basisberoeps-/kaderberoeps-
gerichte leerweg minder vaak op in de onderbouw.
Afstroom bovenbouw daalt   Het percentage leerlingen dat afstroomt in de bovenbouw,  
uitgezonderd de examenklassen, daalde in 2012/2013 in alle schoolsoorten. In de kaderberoeps- 
gerichte leerweg (bijna 9 procent) en in het vwo (bijna 8 procent) is de afstroom het grootst  
(DUO, 2014). Daar daalt het percentage leerlingen dat naar een lager niveau gaat het sterkst. 
Minder stapelen in bovenbouw   Het percentage leerlingen dat na het eindexamen doorgaat in een 
hogere schoolsoort daalt. Alleen het percentage leerlingen dat na de basisberoepsgerichte leerweg 
doorgaat in de kaderberoepsgerichte leerweg stijgt nog licht. De daling geldt vooral voor leerlingen 
uit de gemengde/theoretische leerweg. In 2010 ging nog 18 procent van de leerlingen uit deze richting 
door naar de havo, in 2013 is dat gedaald naar 13 procent. Het percentage havisten dat opstroomde 
naar het vwo was een aantal jaren stabiel, maar daalde naar 3 procent in 2013.
Uitstroom praktijkonderwijs stabiel   Leerlingen in het praktijkonderwijs nemen niet deel aan de 
landelijke eindexamens. Steeds meer praktijkscholen hebben echter een intern schoolexamen, dat  
de leerlingen extra uitdaging biedt. Na hun achttiende jaar zullen deze leerlingen een plek in de 
maatschappij moeten vinden. In eerste instantie is dat arbeid of beschermde arbeid. Of leerlingen 
werk vinden, hangt sterk af van de economische situatie van bedrijven en instellingen. In het verleden 
is gebleken dat ongeveer een derde deel van de leerlingen het initiatief neemt om een aanvullende 
kwalificatie in een vervolgopleiding te halen (tabel 2.3d). Ook in 2013/2014 was dat zo.
Tabel 2.3d Uitstroom van leerlingen uit het praktijkonderwijs in de periode 2011/2012-2013/2014  
(in percentages, n 2013/2014=5.667)
2011/2012 2012/2013 2013/2014
Arbeid 27 28 25
Beschermde arbeid 8
Arbeid en leren 11 9 9
Onderwijs:
Vmbo 2 2 2
Mbo-niveau 1 17 17
Mbo-niveau 2 15 15
Leren 30
Anders (andere praktijkschool, voortgezet speciaal onderwijs) 12 13 13
Dagbesteding 4 4 4
Geen werk of school/verhuizing/onbekend 12 12 9
Totaal 100 100 100
Bron: Inspectie van het Onderwijs, 2015
104
