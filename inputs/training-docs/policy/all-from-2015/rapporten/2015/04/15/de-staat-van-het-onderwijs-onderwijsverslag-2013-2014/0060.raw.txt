inspectie van het onderwijs | onderwijsverslag 2013/2014
Scholen met veel gewichtenleerlingen vaker (zeer) zwak  Mede door de daling van het aantal  
gewichtenleerlingen zijn er weinig scholen waar het overgrote deel van de leerlingen een leerling- 
gewicht heeft. Het aantal scholen met meer dan 70 procent gewichtenleerlingen is met ruim de  
helft afgenomen. Het is opmerkelijk dat alle overgebleven vijftien scholen met meer dan 70 procent 
gewichtenleerlingen voldoen aan de basiskwaliteit. Toch kan in algemene zin nog steeds geconclu-
deerd worden dat naarmate scholen meer gewichtenleerlingen hebben, ze vaker (zeer) zwak zijn  
(zie bijlage 1, tabel 1). De vijftien scholen met de meeste gewichtenleerlingen tonen aan dat de 
samenstelling van de leerlingenpopulatie niet doorslaggevend hoeft te zijn voor de kwaliteit van  
het onderwijs. 
Excellente scholen  E en onafhankelijke jury beoordeelt in opdracht van het ministerie van 
Onderwijs, Cultuur en Wetenschap (OCW) of scholen het predicaat ‘Excellente School’ verdienen. 
Vanaf 2015 neemt de inspectie hierin de taak van OCW over. Er blijft een onafhankelijke jury actief, 
maar de Inspectie van het Onderwijs wordt de organisatie achter de toekenning van het predicaat 
Excellente School. Excellente scholen behalen zeer goede resultaten dankzij goed onderwijs en weten 
optimaal om te gaan met de omstandigheden waarbinnen de school moet werken. Ze hebben een 
opvallend profiel, zoals een internationale oriëntatie. In 2013 zijn 28 reguliere basisscholen en 3 
scholen voor speciaal basisonderwijs excellent bevonden door de jury. In totaal hadden 57 scholen 
zich aangemeld. Het gaat om een gemêleerd gezelschap. 
 1.2  De onderwijsresultaten van basisscholen
Eindopbrengsten
Oordeel eindopbrengsten stabiel  De eindopbrengsten in 2013/2014 zijn vergelijkbaar met de twee  
jaren ervoor: op 98 procent van de scholen zijn de resultaten van de leerlingen aan het einde van de 
basisschool als voldoende of goed beoordeeld (tabel 1.2a). Eindopbrengsten zijn voldoende als het 
resultaat op de eindtoets in groep 8 ten minste één keer in de afgelopen drie jaar op of boven de 
ondergrens lag die de inspectie hanteert voor scholen met een vergelijkbare leerlingenpopulatie.  
Het oordeel ‘goed’ wordt toegekend aan scholen die drie jaar achtereen eindopbrengsten behalen die  
op of boven de bovengrens liggen. De afgelopen drie jaar is het percentage basisscholen met goede eind- 
opbrengsten wel gehalveerd, ondanks de aandacht voor opbrengstgericht werken en voor excellentie.
 
Tabel 1.2a Percentage scholen waar de eindopbrengsten goed, voldoende, onvoldoende of niet te beoordelen 
zijn in de periode 2011/2012-2013/2014 (n 2013/2014=345)
2011/2012 2012/2013 2013/2014
Goed 10 7 5
Voldoende 87 91 93
Onvoldoende 2 1 1
Niet te beoordelen 1 1 <1
Totaal 100 100 100
Bron: Inspectie van het Onderwijs, 2014
Score Eindtoets Basisonderwijs bijna gelijk  De resultaten van scholen op de Eindtoets  
Basisonderwijs zijn bijna gelijk aan vorig jaar. Gemiddeld haalden de scholen in 2014 een score van 
534,4, tegen 534,6 een jaar eerder. Evenals de afgelopen jaren is het gemiddelde resultaat op de 
Eindtoets Basisonderwijs ook dit jaar op grote scholen beter dan op de kleinere scholen. Interessanter 
nog is dat de verschillen tussen grote en de overige scholen de afgelopen jaren groter zijn geworden. 
Het verschil tussen de kleinste scholen en de grootste scholen is toegenomen van gemiddeld 1,4 in 
2011 naar 2,3 punten in 2014.
Samenhang onderwijsresultaten en kwaliteit  Op scholen met goede onderwijsresultaten is de  
onderwijskwaliteit beter dan op scholen met voldoende of onvoldoende resultaten. Op ruim 60 
60
