de staat van het onderwijs
Verslagen leden NRTO vallen op  De verslagen van de instellingen die bij de NR TO zijn aangesloten 
vallen in positieve zin op. De onderwerpen rond de naleving van wet- en regelgeving worden door 
deze instellingen vaker beschreven. Ook waren de bij de NRTO aangesloten instellingen sneller met 
het inzenden van de verslagen en was het minder vaak nodig te rappelleren. 
Klachtmeldingen
Afname aantal klachten  In 2014 heeft de inspectie 149 klachtmeldingen over het hoger onderwijs  
ontvangen (tabel 5.6a). Nadat het aantal klachtmeldingen vier jaar achtereen gestegen was, is het in 
2014 gedaald. Er kwamen 32 klachten minder binnen dan in 2013. De afname van het aantal klachten 
betreft het bekostigd hoger onderwijs. 
Tabel 5.6a Aantal klachtmeldingen in het bekostigd en niet-bekostigd hoger onderwijs 
2010 2011 2012 2013 2014 
Bekostigd hbo 58 91 123 134 106
Bekostigd wo 13 12 8 17 12
Niet-bekostigd onderwijs hbo 9 25 20 30 30
Niet-bekostigd onderwijs wo 0 0 3 0 0
Algemeen 1
Totaal 80 128 154 181 149
Bron: Inspectie van het Onderwijs, 2014
Mogelijke oorzaken afname klachten  E en mogelijke oorzaak voor de afname is de wettelijke 
verplichting voor bekostigde instellingen om in een eigen klachtenprocedure te voorzien. Als de 
onderwijsinstelling een toegankelijk klachtenloket heeft en een goedlopende klachtenprocedure,  
is er voor de student minder reden een klacht in te dienen bij de inspectie. De afname kan ook komen 
doordat specifieke onderwerpen minder aanleiding tot klachten geven. Zo werden er in 2014 over 
zaken als afstuderen, beoordeling, bsa, fraude, strengere eisen en studiepunten 25 klachten minder 
ingediend dan in 2013. 
Meeste klachten betreffen kwaliteit   In het bekostigd onderwijs hadden de meeste klachten in 
2014 betrekking op de kwaliteit van het onderwijs en/of de kwaliteit van docenten. En al is het aantal 
klachten over examinering en beoordeling in absolute zin gedaald, de klachten over dit onderwerp 
vormen toch altijd nog een substantieel deel van het totaal. Bij het niet-bekostigd onderwijs betroffen 
de meeste klachten de organisatie en de informatievoorziening.
Meer klachten over extra kosten   In 2014 kwamen in het bekostigd hbo over extra kosten acht 
klachten meer binnen dan in 2013. Het gaat hier om extra kosten waarmee studenten tijdens hun 
studie geconfronteerd kunnen worden. Voor studenten en instellingen is het niet altijd duidelijk 
welke kosten instellingen wel in rekening mogen brengen en welke niet. Sommige instellingen 
verplichten studenten deel te nemen aan een excursie of leggen een boete op als studenten zich te  
laat voor een tentamen inschrijven. Wanneer studenten, met of zonder boete, zich niet meer kunnen 
inschrijven nadat de termijn verlopen is, kan dit betekenen dat zij pas in de volgende tentamen- 
periode hun tentamen kunnen maken.
Onderzoek naar aanleiding van signalen  In zes gevallen was een signaal aanleiding voor de  
inspectie om contact met het bestuur op te nemen, aanvullende informatie op te vragen en te 
analyseren, en eventueel een verkenning ter plaatse uit te voeren. Dit leidde in de helft van de 
gevallen tot de conclusie dat inspectieonderzoek niet nodig was. Het probleem was dan bijvoorbeeld 
inmiddels naar tevredenheid van de betrokkenen opgelost of het bestuur had een passende actie 
ondernomen. In het laatste geval werden afspraken gemaakt met de instelling om de inspectie te 
informeren over de voortgang van die acties en zijn daarover aanvullende gesprekken gevoerd.  
Bij drie instellingen is uitgebreider onderzoek uitgevoerd.
