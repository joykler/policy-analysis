de staat van het onderwijs
Examenresultaten licht gedaald  De niet-bekostigde instellingen hebben in 2014 iets minder   
goede examenresultaten dan in 2013. De stijgende lijn in de leerprestaties van de voorafgaande jaren 
heeft zich niet voortgezet (zie bijlage 3, tabel 4). Voor het vierde jaar op rij zijn er geen te grote 
verschillen tussen de cijfers voor het schoolexamen en de cijfers voor het centraal examen. Voor alle 
schoolsoorten ligt het verschil onder de 0,5 punt. Toch stijgt de omvang van het verschil in havo en 
vwo. De gemiddelde cijfers die leerlingen aan de niet-bekostigde exameninstellingen behaalden, 
liggen voor alle schoolsoorten 0,2 à 0,3 punt lager dan in het regulier bekostigd onderwijs. Bij de 
niet-bekostigde vavo-exameninstellingen liggen de examencijfers echter voor alle schoolsoorten iets 
hoger dan in het bekostigde vavo.
Kwaliteitszorg en lesbevoegdheid op orde  Iedere niet-bekostigde exameninstelling heeft een  
vorm van kwaliteitszorg met interne en externe procedures. Speerpunten daarbinnen zijn voldoende 
bevoegd gegeven lessen en examenresultaten. De bewaking van de kwaliteit van toetsing en norme-
ring van de schoolexamens is sterk verbeterd. Alle vestigingen realiseren een voldoende aantal 
bevoegd gegeven lessen.
Scholen die opleiden voor het staatsexamen  Bij particuliere onderwijsinstellingen zonder  
examenlicentie kunnen leerlingen staatsexamen doen. Het gaat hier om ruim 40 vestigingen van één 
school. In totaal volgen rond de 850 leerlingen onderwijs op deze scholen. Daarbij is sprake van een 
grote diversiteit. Een deel van deze scholen werkt met een door de school gestuurd curriculum dat 
gericht is op het behalen van staatsexamens. Een ander deel kan als experimentele vernieuwer worden 
aangemerkt. Deze scholen kennen een sociocratisch ingerichte organisatie en een grotendeels 
vraaggestuurd curriculum.
In beide groepen kenmerkt de leerlingenpopulatie zich door specifieke leer- en begeleidingsvragen. 
Een deel van de leerlingen is in het reguliere bekostigd onderwijs vastgelopen en/of heeft tot de groep 
thuiszitters behoord. Voor deze leerlingen is het niet-bekostigd onderwijs niet zelden een laatste 
mogelijkheid om onderwijs te volgen. Steeds vaker is dit gegeven aanleiding voor nieuwe initiatieven.
Toezicht op nieuw particulier onderwijs   In 2013/2014 heeft de inspectie bij twaalf besturen die een 
initiatief zijn gestart om een school op te richten, kennismakingsgesprekken gevoerd en de werkwijze 
van de inspectie toegelicht bij de oprichting van nieuwe particuliere scholen. Driekwart van deze 
besturen heeft na het gesprek besloten een afdeling voor basisonderwijs of voortgezet onderwijs te 
beginnen. Bij de daaropvolgende adviesbezoeken heeft de inspectie bij vier initiatieven een negatief 
advies uitgebracht of heeft het bestuur zelf besloten te stoppen. 
Eind 2013 heeft de inspectie één melding aan de minister gedaan nadat zij een onderzoek naar 
kwaliteitsverbetering (OKV) had uitgevoerd op een school met een afdeling voor basisonderwijs en 
voortgezet onderwijs. Tijdens het OKV was vastgesteld dat de school niet meer voldoet aan de eisen 
van de leerplicht. De minister heeft de betreffende gemeente daarop een aanwijzing gegeven.
Caribisch Nederland
Nog geen school met basiskwaliteit  De scholen voor voortgezet onderwijs in Caribisch N ederland 
werken aan verbetering van het onderwijs volgens de afspraken in de Onderwijsagenda Caribisch 
Nederland (OCW, 2011). Alle afdelingen moeten in 2016 basiskwaliteit hebben. In het voorjaar van 
2014 heeft de inspectie een rapport uitgebracht over de stand van zaken halverwege dit traject van 
onderwijsverbetering (Inspectie van het Onderwijs, 2014d). 
In 2008 constateerde de inspectie dat de kwaliteit van het onderwijs op Bonaire, Sint-Eustatius en 
Saba uiterst zorgelijk was. In 2013 is het beeld gedifferentieerder. De meeste scholen maken zeker 
vorderingen op de verschillende kwaliteitsaspecten. Ondanks die vorderingen is op de meeste 
kwaliteitsaspecten de basiskwaliteit nog niet bereikt. Nog geen van de scholen in het voortgezet 
onderwijs verzorgt onderwijs dat voldoet aan de basiskwaliteit. 
Onderzoeken naar bestuurlijk handelen  In sommige gevallen stagneert het verbeterproces. Dit  
hangt vooral samen met crises in het management of bestuur op de drie eilanden. Om die reden heeft 
de inspectie in 2014 onderzoeken uitgevoerd naar het bestuurlijk handelen op Bonaire en naar de 
bestuurlijke ontwikkelingen op Sint-Eustatius. De onderzoeksresultaten zijn nog niet beschikbaar.
109
