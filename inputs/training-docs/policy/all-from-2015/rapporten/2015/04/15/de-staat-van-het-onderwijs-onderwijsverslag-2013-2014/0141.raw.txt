de staat van het onderwijs
moeten zich per regio profileren en waar nodig hun onderwijsconcept en de inrichting van het 
onderwijsproces aanpassen. Cluster 1 en 2 hebben binnen passend onderwijs hun eigen bekostigings-
systematiek en een commissie van onderzoek om leerlingen tot het (v)so toe te laten. De scholen 
hebben echter ook een ondersteuningsplicht voor de leerlingen die in een medium of licht arrange-
ment in het reguliere onderwijs verblijven. Met de betrokken samenwerkingsverbanden moeten zij 
daarom afspraken maken over de positie die zij innemen binnen het continuüm van ondersteunings-
voorzieningen. Dat stelt hoge eisen aan scholen. Het vraagt een grote flexibiliteit in denken en 
handelen, waarbij het belang van leerlingen voorop staat. De inspectie herkent de grote inzet van de 
scholen, een goed vertrekpunt voor de komende jaren. 
Ontwikkelingsperspectief centraal   Voor alle leerlingen met specifieke onderwijsbehoeften moet 
er een passend en voldoende ambitieus ontwikkelingsperspectief zijn. Het perspectief bepaalt de lijn 
waarlangs de schoolloopbaan van de leerling zich voltrekt met het oog op een bepaalde uitstroom- 
bestemming. Het moet centraal staan bij de afweging op welke wijze en hoe intensief leerlingen 
onderwijs en zorg gedurende die schoolloopbaan geboden krijgen. De scholen die leerlingen met 
specifieke onderwijsbehoeften onderwijs bieden, moeten de kwaliteit, de context en de expertise 
hebben om de perspectieven waar te maken. Alleen dan kunnen deze leerlingen ook onder 
verschillende omstandigheden gelijke kansen krijgen. 
Belang van ketenpartners   Ketenpartners moeten intensief en in het belang van het kind of de 
jongere samenwerken. Niet alleen gedurende een schoolperiode, maar ook bij de overgang van 
basis- naar voortgezet onderwijs en van voortgezet onderwijs naar dagbesteding, arbeid of vervolg- 
onderwijs. Dat geldt voor alle leerlingen, maar zeker voor de kwetsbare, voor wie het vaak moeilijker 
is een passende plek in onze samenleving te vinden. Het beste werken die initiatieven waarbij er 
behalve voor leren en werken ook aandacht is voor wonen en vrijetijdsbesteding. Hierbij is van belang 
dat niet alleen de scholen voor (v)so in verandering zijn, dat geldt zeker ook voor veel ketenpartners 
die met verschillende organisatorische ontwikkelingen te maken hebben. In samenwerking met 
andere inspecties zal de Inspectie van het Onderwijs het effect van al deze veranderingen op de 
leerlingen blijven volgen.
