Taken en verantwoordelijkheden Rijksvertegenwoordiger 
Taken in het kader van de coördinatiefunctie  
1. De verbindende bestuurlijke schakel tussen de CN-tafel (het kabinet) en de drie 
Bestuurscolleges.  
 De Rijksvertegenwoordiger kan verzoeken ontvangen van zowel de departementen als de 
bestuurscolleges.  
 De Rijksvertegenwoordiger vervult de oog- en oorfunctie voor zowel de CN-tafel als de 
Bestuurscolleges en kan eigenstandig zaken signaleren en agenderen. Daartoe zal de 
Rijksvertegenwoordiger een intensieve en open communicatie onderhouden met zowel 
eilandsbesturen, met alle Rijksdiensten ter plaatse, alsmede de departementen in Den 
Haag (waar onder de individuele leden van de CN-tafel). Aandachtspunt daarbij is 
voldoende direct contact met de eilandsbesturen van Saba en Sint Eustatius en oog voor 
hun specifieke belangen.  
 De Rijksvertegenwoordiger rapporteert regelmatig aan de minister van BZK en de 
bewindspersoon die het aangaat over wat er gebeurt en bestuurlijk speelt op de eilanden. 
Ditzelfde doet hij desgevraagd richting de drie individuele Bestuurscolleges over wat er 
speelt bij de departementen in Den Haag. 
 De Rijksvertegenwoordiger wordt door departementen betrokken bij 
consultatieprocedures van wetgeving t.b.v. Caribisch Nederland. 
2. De Rijksvertegenwoordiger kan de departementale liaisons, de directeur RCN/centraal en de 
overige diensthoofden aanspreken wat betreft hun functioneren als deel van een eenduidig 
optredende rijksoverheid. Dit doet de Rijksvertegenwoordiger door op basis van het 
meerjarenprogramma zorg te dragen voor de samenwerking tussen de liaisons en 
diensthoofden, overzicht over de ontwikkelingen te behouden, het agenderen van 
departement overstijgende vraagstukken, het bewaken van de consistentie in het optreden 
van de liaisons en diensthoofden (eenduidig optreden als rijksoverheid), het opzetten van een 
integraal communicatiebeleid en het toezien op de uitvoering van het rijksbeleid, zoals is 
verwoord in de kabinetsreactie (kst-33750-IV-35). De inhoudelijke aansturing en 
personeelsverantwoordelijkheid ten opzichte van hun eigen liaisons en diensthoofden blijft een 
zaak van de departementen. De rijksvertegenwoordiger is bestuurder van RCN/Centraal. 
3. Begeleiden en ontvangen van bestuurlijke en ambtelijke bezoeken uit Nederland en de andere 
landen binnen het Koninkrijk. 
 
Taken voortkomend Wet openbare lichamen Bonaire, Sint Eustatius en Saba (WolBES) en 
Wet financiën openbare lichamen Bonaire, Sint Eustatius en Saba (FinBES) 
1. Het goedkeuren van besluiten houdende benoeming, bevordering, schorsing en ontslag van 
eilandsambtenaren, art. 204, lid 1 sub b WolBES. 
2. Het goedkeuren van de in artikel 204 lid 1 onder d WolBES genoemde eilandsverordeningen, 
alsmede het toezicht houden op besluiten en niet-schriftelijke beslissingen gericht op enig 
rechtsgevolg van de eilandsbesturen; besluiten en niet-schriftelijke beslissingen die naar de 
mening van de Rijksvertegenwoordiger voor vernietiging in aanmerking komen, wegens strijd 
met het recht of strijd met het algemeen belang, worden door hem voorgelegd aan de Minister 
die het aangaat ter vernietiging.  
3. Binnen de WolBES is een stelsel van regelingen aangaande het openbaar bestuur van de 
eilanden (o.a. vernietiging, taakverwaarlozing, incompatibiliteiten). Advisering en 
beantwoording van vragen, alsmede het toezicht op behoorlijk bestuur en de monitoring 
daarvan bij besluiten en vergaderingen van de eilandsraden en -besturen. 
1
