Betrokkenen geven aan in het verleden  geprobeerd te hebben de doorlooptijd te verkorten door 
alle stukken met de rechter mee te geven als hij weer terug naar Curaçao ging, zodat vonnissen 
sneller opgemaakt zouden kunnen worden. In de praktijk bleek dit niet te werken en ondertekende 
de rechter de vonnissen als hij weer in Bonaire was. Om praktische redenen worden daarom nu de 
stukken niet meer meegegeven aan de rechter, maar op Bonaire klaargelegd ter ondertekening. In 
spoedgevallen kunnen vonnissen ingescand en gemaild worden, maar dit gebeurt vaker incidenteel 
dan structureel. 
 
Verschillende partijen geven aan last te hebben van de te lange doorlooptijd van het vonnis. Het 
duurt volgens betrokkenen zeker een maand, en in sommige gevallen zelfs enkele maanden voordat 
het formele vonnis binnen is. Ketenpartners hebben hier last van. De SRCN kan bijvoorbeeld formeel 
pas aan de slag als zij een getekend vonnis van het OM heeft ontvangen. Betrokkenen stellen de 
vraag of met de huidige technische middelen en ook door pragmatisch te handelen, de afwikkeling 
niet veel sneller kan worden georganiseerd.  
 
Logistieke knelpunten  
Betrokkenen geven aan dat men te maken heeft met het feit dat er sprake is van drie verschillende 
eilanden die vele honderden kilometers van elkaar af liggen. Dit heeft grote invloed op de uitvoering 
van de vonnissen. Voor strafvonnissen op Saba en Statia stuit dit op praktische en logistieke 
problemen. Het uitzitten van de straf dient namelijk op Bonaire te gebeuren, dit betekent dat de 
veroordeelde  met het vliegtuig naar Bonaire moet worden vervoerd. Om veroordeelden van de 
andere eilanden en landen naar Bonaire te halen moeten de nodige kosten gemaakt worden. 
Bovendien kost het capaciteit. Op de BES-eilanden is geregeld dat JICN het transport van 
gedetineerden doet. De JICN heeft volgens betrokkenen hiervoor echter niet de capaciteit. 
Beveiligers die op transport meegaan, zijn namelijk een paar dagen niet beschikbaar voor 
werkzaamheden in de gevangenis zelf. Vaak wordt de hulp ingeroepen van de KMar om bij te 
springen.  
 
De logistieke knelpunten worden groter als er uitwisseling plaats moet vinden met of via de andere 
landen. Per land dient het OM formeel een rechtshulpverzoek in te dienen. Een groot aantal 
vluchten van en naar de BES-eilanden verlopen via Aruba, Sint Maarten of Curaçao. Per keer dat een 
land wordt aangedaan, dient formeel een rechtshulpverzoek ingediend te worden. In dit opzicht 
heeft ’10-10-10’ gezorgd voor nieuwe barrières en betrokkenen stellen de vraag of binnen het 
Koninkrijk geen mogelijkheden kunnen worden gevonden om deze barrière weg te nemen. 
 
Deze logistieke knelpunten werken door in de geldboete-inning, met name op Saba en Sint 
Eustatius. Degene die zijn boete niet betaalt, weet namelijk dat er geen executie van vervangende 
hechtenis gaat plaatsvinden omdat de straf op Bonaire moet worden uitgezeten. De in verhouding 
lage geldboete ten opzichte van de transportkosten (enkele duizenden euro’s) maakt dat deze 
straffen vaak niet worden uitgevoerd. Dit zorgt voor een groot dilemma bij het OM. Enerzijds zijn er 
de hoge kosten, anderzijds is de geloofwaardigheid van het rechtssysteem in het geding als 
vonnissen niet worden uitgevoerd.  
 
 
28
