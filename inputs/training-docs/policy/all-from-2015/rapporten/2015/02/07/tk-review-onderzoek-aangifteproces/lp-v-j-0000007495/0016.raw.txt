Daarnaast formuleerde de Raad een aanbeveling aan het KPCN en het OM: 
 
Stem werkwijzen van politie en OM op elkaar af met betrekking tot de terugkoppeling en nazorg aan 
aangevers. 
 
2.9.2 Situatie 2014 
 
In de stroomschema’s waarin het KPCN het aangifteproces heeft beschreven, zijn verschillende 
momenten opgenomen waarop een aangever moet worden geïnformeerd. Dat betreft ten eerste 
het moment dat een aangifte wordt opgenomen. De medewerker dient de aangever dan mondeling 
uitleg te geven over de vervolgstappen en de wijze waarop de aangever vervolgens op de hoogte 
gehouden wordt over ontwikkelingen in de zaak en een eventuele justitiële afronding. Als de 
aangifte vervolgens leidt tot een onderzoek, dient de rechercheur de aangever in persoon zoveel 
mogelijk te informeren over de afloop van de zaak. Als er (uiteindelijk) geen opsporingsindicatie is 
(en een zaak dus wordt opgelegd), dient de infomedewerker van de afdeling Info de aangever 
telefonisch te informeren. In het jaarplan 2013 is beschreven dat de afdeling die een zaak behandelt, 
de aangever terugbelt over de stand van zaken. Deze terugkoppeling houdt in dat een aangever 
geïnformeerd wordt over de aanpak van de aangifte. Tevens wordt naar mogelijke aanvullende 
informatie gevraagd. Indien er nieuwe informatie wordt ingewonnen, wordt deze teruggekoppeld 
naar de afdeling Opsporing. 
 
De respondenten geven aan dat aangevers in de praktijk niet structureel door het KPCN worden 
geïnformeerd over het verdere verloop van hun aangifte. Het is afhankelijk van een individuele 
medewerker of deze de aangever actief informeert. Meerdere respondenten, vooral binnen de 
afdeling Opsporing, wijzen erop dat het informeren van een aangever veel tijd kost. Overigens wordt 
hierbij gerefereerd aan meerdere contactmomenten, terwijl dit volgens de procesbeschrijving voor 
rechercheurs over het algemeen beperkt blijft tot één moment (namelijk het informeren over de 
afloop van de zaak). Ook is het volgens respondenten niet eenvoudig om toeristen te bereiken, zijn 
er soms taalproblemen en beschikt niet iedere aangever over een telefoon. Meerdere respondenten 
geven aan dat een aangever ook kan worden geïnformeerd als deze zelf contact opneemt. In 2013 is 
het structureel informeren van de aangever enige tijd bij de afdeling Info en de afdeling Intake 
weggezet. Dit is echter niet langer het geval. 
Verschillende respondenten geven aan dat de terugkoppeling op Saba en Sint Eustatius beter 
verloopt dan op Bonaire. Dit is volgens hen zo, omdat de aangifte en het onderzoek naar de zaak op 
de Bovenwinden door de kleinschaligheid van de eilanden over het algemeen gekoppeld zijn aan één 
medewerker. Hierdoor is er enerzijds meer betrokkenheid van de medewerkers en anderzijds is voor 
de aangever beter zichtbaar wie zich met de zaak bezig houdt. 
De respondenten menen dat de terugkoppeling nog de nodige aandacht behoeft. Dit geldt niet 
alleen voor de rol van het KPCN, maar ook die van het OM. Ook het OM koppelt immers niet 
structureel terug. Tevens blijkt dat nog nadere afstemming dient plaats te vinden tussen het KPCN 
en het OM over wie op welk moment welke informatie richting aangevers verzorgt: de 
werkprocessen zijn nog niet op elkaar afgestemd. Uit de interviews blijkt dat de recent aangestelde 
chef Intake van het KPCN ten tijde van het onderzoek hier hernieuwde prioriteit aan geeft en bezig is
