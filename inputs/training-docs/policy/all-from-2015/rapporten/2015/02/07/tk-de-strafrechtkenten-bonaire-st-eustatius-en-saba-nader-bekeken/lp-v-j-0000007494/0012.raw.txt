Korps Politie Caribisch Nederland 
Zo heeft de Raad onderzoek verricht bij het KPCN. Het politiekorps op de BES is een compleet 
nieuwe organisatie. Het korps politie Nederlandse Antillen – dat voor 10 oktober 2010 de politiezorg 
op de BES leverde – had na de verzelfstandiging geen bemoeienis meer met de BES-eilanden. Er 
moest daarom een nieuwe zelfstandig functionerende politieorganisatie opgebouwd worden.  Het 
korps Caribisch Nederland is thans nog volop in ontwikkeling. 
 
In 2012 heeft de Raad gekeken naar het aangifteproces (in 2014 wordt dit onderzoek herhaald) en in 
2013 naar het opsporingsproces. De Raad concludeerde dat het aangifteproces op een behoorlijk 
aantal aspecten verbetering behoeft. De personele onderbezetting van het KPCN was een van de 
factoren waardoor het aangifteproces kwalitatief onvoldoende werd uitgevoerd. Ten tijde van de 
start van dit het onderzoek waren reeds verbetermaatregelen door het KPCN en het OM ingezet. In 
2014 voert de Raad een review-inspectie uit naar de opvolging van de aanbevelingen uit het rapport. 
 
Uit de thematische inspectie naar het opsporingsproces concludeerde de Raad dat er stappen zijn 
gezet om de kwaliteit van het opsporingsproces te verbeteren. Desalniettemin was er sprake van 
een aantal tekortkomingen in de organisatie, de inrichting en het informatiemanagement ten 
aanzien van het opsporingsproces. De Raad heeft met name aandacht gevraagd voor de sturing van 
het proces. 
 
Stichting Reclassering Nederland 
De Raad heeft in 2013 verder twee organisaties uit de strafrechtketen doorgelicht: de  SRCN en de  
JICN. Ten aanzien van de reclasseringstaak constateerde de Raad dat  de SRCN uit een klein team 
bestaat dat veel potentie heeft en vol enthousiasme, bevlogenheid en creativiteit de taken uitvoert. 
De SRCN kan bogen op waardering van de ketenpartners. Wel wijst de Raad op de kwetsbaarheid 
van de organisatie, onder andere als gevolg van de beperkte capaciteit en de voortdurende 
verandering van de samenstelling waardoor kennis en ervaring telkens moeten worden opgebouwd.  
 
Justitieel Inrichting Caribisch Nederland 
Ten aanzien van de JICN is de Raad positief over de uitvoering van diens taken. De Raad stelt dat de 
geplande nieuwbouw, voorzien in 2016, de JICN in staat zal stellen om de taken ook in de toekomst 
naar behoren uit te voeren. Wel vraagt de Raad aandacht om binnen de kaders van de onderlinge 
regeling uitwisseling detentiecapaciteit ruimte te zoeken voor pragmatische oplossingen. 
 
Voogdijraad 
In 2013 heeft de Raad een inspectie verricht bij de Jeugdreclassering. De Raad concludeerde onder 
meer dat het ontbreken van specifiek jeugdstrafrecht en de bijbehorende voorzieningen knelpunten 
vormen in de uitvoering van jeugdreclasseringstaken. De Voogdijraad heeft deze taak op eigen 
initiatief opgepakt en verankerd in beleid en werkprocessen. De Raad constateert dat de kleine 
bezetting van de Voogdijraad (op de Bovenwindse Eilanden) een risico vormt voor de continuïteit en 
kwaliteit van de uitvoering van de taken. 
 
  
12
