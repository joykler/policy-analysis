3. Conclusies 
 
Centrale conclusie 
Alles overziend concludeert de Raad dat er sinds 2012 forse stappen zijn gezet in het verbeteren van 
het aangifteproces. Door het KPCN en het OM is aan een groot aantal van de door de Raad 
geformuleerde aanbevelingen zichtbaar invulling gegeven. Dit geldt voor vrijwel elk onderzocht 
onderwerp. Met name de terugkoppeling blijft echter een belangrijk aandachtspunt: dit gebeurt nog 
altijd te weinig. Ook is het van belang dat de informatie over de aangiften door zowel het KPCN als 
het OM op eenduidige wijze wordt geregistreerd. 
 
Deelconclusies 
In het onderzoek komt de Raad tot de conclusie dat het KPCN het aangifteproces heeft beschreven. 
Het is uitgewerkt in een aantal stroomschema’s, die binnen de organisatie breed bekend zijn. Dit 
biedt de medewerkers houvast en duidelijkheid. Het KPCN beschikt nog niet over concrete 
richtlijnen voor het opnemen van een adequate en volledige aangifte. Met het OM zijn hierover ook 
geen concrete afspraken gemaakt. Wel vindt er met enige regelmaat informeel overleg plaats tussen 
functionarissen van het KPCN en het OM, waarin ad hoc over de kwaliteit van de aangiften wordt 
gesproken. Dit is echter niet geformaliseerd of geborgd. 
 
In vergelijking met de situatie in 2012 is het systeem Actpol stabieler en gebruiksvriendelijker 
geworden. Dit in combinatie met de intensieve sturing op het registreren heeft ertoe geleid dat 
binnen het KPCN op meer eenduidige en structurele wijze wordt geregistreerd. De afdeling 
Opsporing blijft vooralsnog een uitzondering, doordat deze in afwachting van de recherchemodule 
de aangiften in een Office-omgeving verwerkt. Hierdoor is nog geen sprake van volledige 
eenduidigheid in het registreren, wat negatieve gevolgen heeft voor het genereren van betrouwbare 
(want volledige) managementinformatie. 
 
De momenten waarop de aangiften verdeeld en geprioriteerd worden zijn door het KPCN 
beschreven. Hierbij is ook aangegeven wie op welk moment verantwoordelijk is. In de praktijk wordt 
hier – om praktische redenen – enigszins van afgeweken, overigens zonder dat dit negatieve 
gevolgen heeft voor het proces. Wel blijkt dat de medewerkers van het KPCN in het uitvoeren van de 
prioritering weinig houvast hebben aan de door het KPCN en het OM geformuleerde prioriteiten. 
Deze zijn dusdanig allesomvattend, dat ze weinig delicten uitsluiten. Positief is dat 
vertegenwoordigers van de verschillende afdelingen binnen het KPCN met elkaar in gesprek zijn over 
de verdeling en prioritering: dit helpt om de grijze gebieden tussen enerzijds ‘eenvoudig’ en 
‘complex’ en anderzijds ‘prioriteit’ en ‘geen prioriteit’ verder in te vullen. De Raad acht het voorts 
van belang dat de personele ondersteuning van de afdeling Opsporing op de bovenwindse eilanden 
wordt geformaliseerd.  
 
In tegenstelling tot de aangetroffen situatie in 2012 beschikt het KPCN inmiddels over een meerjarig 
opleidingsplan. In de hierin genoemde opleidingen is ook aandacht voor het opstellen van kwalitatief 
goede aangiften. De Raad heeft met name veel waardering voor de forse inspanning die het korps 
levert door de postinitiële opleiding allround politiemedewerker niveau MBO4 aan de medewerkers 
aan te bieden. Dit leidt tot een kwaliteitsimpuls voor het gehele korps. 
 
18
