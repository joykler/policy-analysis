3.4 Zicht op zaken : knelpunten en ervaringen 
 
Aangiftes en dossiers zijn sterk verbeterd, maar er zijn nog slagen te maken 
In eerder onderzoek van de Raad is naar voren gekomen dat de kwaliteit van de aangifte 
onvoldoende is. De aangifte is vaak het start van een opsporingsproces. De aangifte en het dossier 
dat de politie aan het OM leverde waren vaak onvoldoende om nader onderzoek te doen. Zaken 
moesten daardoor veelvuldig geseponeerd worden.  
 
Naar aanleiding van dit onderzoek hebben zowel het OM als de politie geïnvesteerd om het 
aangifteproces te verbeteren. Zo is sindsdien een nieuw hoofd van de afdeling Intake benoemd. Dit is 
een voormalig rechercheur. Volgens betrokkenen is iemand met een rechercheachtergrond op een 
dergelijke functie cruciaal omdat die het belang van een goede aangifte inziet en het juiste gevoel 
heeft voor wat het OM nodig heeft. Daarnaast zijn baliemedewerkers – die het eerste gezicht van de 
politie voor de burger zijn en de aangifte opnemen – in een opleidingstraject meegenomen om de 
kwaliteit van aangiften te verbeteren.  
 
Het OM bespreekt met de politie alle zaken die de politie zelf nog niet heeft uitgefilterd, en geeft 
daarbij aan welke zaken wel of niet dóór kunnen. Daarbij legt het OM steeds uit waarom een zaak 
wel of niet dóór kan, wat er ontbreekt en wat er in het vervolg beter moet. Ook is geprobeerd om 
voor bepaalde delicten standaard processen- verbaal op te stellen. Door wisselende capaciteit en 
bemensing bij zowel politie en OM is het volgens betrokkenen nog niet gelukt hiermee de kwaliteit in 
de volle breedte blijvend te verhogen. 
 
De feitelijke uitvoering van het aangifteproces en dossiervorming blijft een zorgpunt. Betrokkenen 
geven aan oog te hebben voor de kwaliteitsslag die de politie – onder lastige omstandigheden – 
heeft gemaakt. Echter, men is er nog niet. Het OM geeft aan dat het percentage technische sepots in 
5
2013 (als gevolg van een ‘mager’ dossier) boven de norm is. 
 
Als tegengeluid geeft de politie aan dat het OM in de beoordeling van dossiers streeft naar 100% 
juridisch waterdichte dossiers. Tot op het laatste moment wordt aanvullende informatie aan de 
politie (bijvoorbeeld meer aanvullingen op het proces-verbaal) gevraagd. Dit kost de politie veel tijd 
en capaciteit. De politie stelt hierbij de vraag of met minder inspanningen, niet meer rendement 
gehaald kan worden: ‘80% kan soms ook genoeg zijn.’ 
 
Schaarse recherchecapaciteit 
Een belangrijk knelpunt bij de opsporing is de recherchecapaciteit bij de politie. Zoals eerder 
aangegeven heeft de recherche bij de politie lang op minder dan 30% van de (in de 
inrichtingsplannen vastgelegde) benodigde capaciteit moeten functioneren. Thans is het korps nog 
niet op sterkte en wordt gewerkt op  76% van de benodigde capaciteit. Grote onderzoeken (als een 
TGO) doorkruisen vaak de in te zetten capaciteit, hetgeen grote gevolgen heeft voor een kleinschalig 
korps als het KPCN. Ook dit geeft volgens betrokkenen aan hoe kwetsbaar het korps is. 
 
                                                           
5
 Het OM geeft in het jaarverslag 2013 aan dat de norm voor technische sepots maximaal 10% is. In het jaar 2013 was het aantal 
technische sepots 17%.
