Ook bij andere ketenpartners zijn de ‘groeipijnen’ zichtbaar. Hoewel deze partijen een vorm hebben 
gevonden waarbij zij kunnen functioneren, geven zij aan dat door het gebrek aan capaciteit en 
middelen de keten wel kwetsbaar is. Op dit moment wordt veel van de functionarissen binnen de 
verschillende organisaties gevraagd. Dat het nu functioneert, komt volgens hen omdat men elkaar 
weet te vinden. De verhouding tussen partijen is goed en men helpt elkaar altijd wel uit de brand. 
Echter, dit zijn veelal ad hoc oplossingen.  Als iets een structurele taak wordt, dan haken partijen af 
omdat zij de capaciteit zelf niet hebben om hieraan te voldoen.  
 
Door inventief optreden van ketenpartners wordt bevorderd dat uiteindelijk de zaken lopen, maar 
wordt de urgentie van het probleem niet zichtbaar. Op het eerste gezicht lijkt het goed te gaan, 
maar als het aantal opsporingszaken en vonnissen toeneemt – hetgeen ook de ambitie is – dan 
kunnen partijen niet meer leveren. Betrokkenen geven aan dat – vanuit Nederland – de afgelopen 
periode met name  is geïnvesteerd in het OM en het politiekorps. Volgens hen is er onvoldoende 
besef bij de beleidsbepalers dat als de capaciteit bij een van de ketenpartners omhoog gaat, de 
werkdruk bij andere ketenpartners vanzelfsprekend ook toeneemt. 
 
Betrokkenen geven aan dat er, gegeven alle beperkingen, binnen drie jaar tijd iets bijzonders is 
neergezet. Ook is volgens hen duidelijk dat men er nog lang niet is. Zij geven aan dat de kwaliteit op 
dit moment niet voldoet aan de  Nederlandse normen en – gezien de ontwikkelingsfase waarin men 
zit – dit voorlopig ook niet te verwachten is. In ieder geval, niet zolang er niet dezelfde voorzieningen 
zijn als in Nederland. Volgens betrokkenen dienen de beleidsbepalers meer aan 
verwachtingenmanagement te doen en differentiatie aan te brengen in de (te verwachten) kwaliteit. 
Daarbij zou er meer oog moeten zijn voor de culturele context en niet altijd de ‘rationele 
Nederlandse normen’ als maatstaf gehanteerd moeten worden. De Raad heeft begrip voor deze 
opvatting maar tekent aan dat elementaire uitgangspunten van de rechtshandhaving (zoals het 
consequent uitvoeren van rechterlijke vonnissen) nimmer gerelativeerd kunnen worden aan een 
beroep op de culturele context. 
 
Vrijwel alle ketenpartners geven aan dat een groot deel van de – in dit onderzoek benoemde –
knelpunten terug is te voeren naar een dieper gelegen oorzaak. Op veel momenten wordt men in de 
uitvoering geconfronteerd met zaken die bij de inrichting van de strafrechtketen niet geregeld zijn. 
Zo geeft men bijvoorbeeld aan dat er gaten in het ontwerp van de strafrechtketen zitten als het gaat 
om het effectief aanpakken van jeugdcriminaliteit. Er is geen jeugdstrafrecht, met als gevolg dat er 
ook geen jeugdinrichting is. Dit terwijl jeugd- en zedenzaken één van de grootste problemen op de 
BES is. Bij het opzetten van de verschillende schakels van de strafrechtketen en het verstrekken van 
instrumentarium is onvoldoende rekening gehouden met de bijzondere insulaire (soms zelfs 
solitaire), kleinschalige en kwetsbare situatie. 
 
 
 
  
6
