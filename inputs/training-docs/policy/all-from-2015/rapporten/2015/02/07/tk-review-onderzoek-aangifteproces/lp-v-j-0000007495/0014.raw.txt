Voor veel medewerkers van het KPCN blijft de schriftelijke beheersing van de Nederlandse taal een 
zwak punt. Vaak is dit ook niet hun eerste taal: op Bonaire is dat vaak het Papiaments, op Saba en 
Sint-Eustatius vaak het Engels. Waar op de Bovenwinden delen van de aangifte van het OM mogen 
worden opgenomen in het Engels, geldt dit niet voor het Papiaments op Bonaire. Wel zijn het OM en 
de rechtspraak coulant in de beoordeling van de schrijfvaardigheid. Een respondent van het KPCN 
merkt echter op: “als je ervoor kiest om Nederlands als primaire taal in de strafrechtketen te 
hanteren, moet je ook investeren in de taalbeheersing”. Inhoudelijk dient er volgens het OM, maar 
ook volgens enkele respondenten van het KPCN nog meer aandacht te zijn voor het doorvragen bij 
een aangifte en het omschrijven van de redenen van wetenschap. In met name het laatste half jaar 
is hierin progressie zichtbaar maar er is nog altijd ruimte voor (en behoefte aan) verbetering. 
 
2.7 Aangifteruimtes 
 
2.7.1 Situatie 2012 
 
De Raad concludeerde dat de kwaliteit van de drie reguliere verhoorruimtes in Kralendijk(Bonaire) 
onvoldoende was. Deze ruimtes konden niet worden afgesloten, waardoor er veel onderbrekingen 
waren wanneer een aangifte werd opgenomen. Daarnaast waren de ruimtes gehorig en bevonden 
ze zich vlak naast de (soms volle) wachtruimte. Deze conclusie leidde tot de volgende aanbeveling: 
 
Maak, gezien de beschikbare tijd, capaciteit en financiële ruimte, een realistische planning voor de 
verbetering van de aangifteruimtes. Zorg er hierbij voor dat de ruimtes privacy bieden aan de 
aangever, schoon zijn en dat er genoeg ruimtes beschikbaar zijn. 
2.7.2 Situatie 2014 
 
Op Bonaire is ten tijde van het onderzoek sprake van de ver- en nieuwbouw van het hoofdbureau. In 
de laatste jaren is de planning meerdere keren bijgesteld, maar naar verwachting is de verbouwing 
11
op 10 oktober 2014 afgerond. In de tussentijd kunnen aangevers terecht in zowel Kralendijk als 
Rincon. In Kralendijk kan op de locatie Playa zeven dagen per week, van 07.00 uur tot 21.30 uur, 
aangifte worden gedaan bij de afdeling Intake. In Rincon is elke woensdag en zaterdag een 
intakemedewerker beschikbaar. 
Op de locatie Playa zijn drie ruimtes die kunnen worden gebruikt om aangiften op te nemen. Deze 
zien er verzorgd uit. Over het algemeen zijn er voldoende ruimtes beschikbaar, maar dit is niet altijd 
het geval. De ruimtes worden namelijk ook gebruikt om verdachten te horen. Naast één van de 
kamers waarin aangiften worden opgenomen, is de ruimte waar de wacht is gehuisvest. Dit kan nog 
wel eens rumoerig zijn. Een andere kamer heeft een ruit die is afgedekt met ‘blinds’, wat uit het 
oogpunt van privacy niet ideaal is. De locatie op Rincon is volgens de respondenten rustig en schoon. 
 
                                                           
11
 Het nieuwe politiebureau is inderdaad op 10 oktober 2014 in gebruik genomen. De Raad heeft de inrichting 
van het bureau, gezien de scope van het onderzoek, niet in zijn onderzoek meegenomen.
