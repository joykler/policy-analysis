Nulmeting organisatie rampenbestrijding Sint Eustatius 2014 
3.3 Informatiemanagement 
 
Er is nog geen ministeriele regeling vastgesteld waarin regels gesteld worden over de 
informatievoorzieningen van en het gebruik daarvan door de politie, het brandweerkorps en de 
diensten van de openbare lichamen die betrokken zijn bij het bestrijden van incidenten of 
rampen, zoals gesteld in artikel 69 van de Veiligheidswet BES.  
 
In het beleidsplan is opgenomen dat de meldkamer een coördinerende rol zou kunnen spelen in 
het informatiemanagement. De meldkamer maakt echter geen deel uit van de hoofdstructuur 
van de rampenbestrijdings- en crisisbeheersingsorganisatie.  
 
In het rampen- en crisisplan is vastgelegd langs welke weg informatie wordt gedeeld. Het komt 
er op neer dat de leidinggevende van de brandweer de gezaghebber informeert tenzij er sprake 
is van een CoPI in welk geval de CoPI-coördinator de gezaghebber informeert. Verder is 
vastgelegd dat monodisciplinair informatie-uitwisseling plaats vindt tussen het CoPI en de 
Eilandelijke Rampenstaf.  
 
Op Sint Eustatius wordt geen gebruik gemaakt van een netcentrische werkwijze of een 
netcentrisch systeem.  
 
In de praktijktoets wordt geen CoPI gevormd, maar wel een Eilandelijke Rampenstaf. 
 
Het informatiemanagement is voor een klein deel vorm gegeven. De commandant brandweer 
zorgt voor de beeldvorming. 
 
Deelconclusies 
 
De Inspectie constateert dat geen ministeriele regeling is opgesteld met betrekking tot de 
informatievoorzieningen zoals gesteld in artikel 69 van de Veiligheidswet BES. 
 
De Inspectie constateert dat het informatiemanagement nog niet voldoende vorm heeft 
gekregen en dat geen netcentrische werkwijze wordt gehanteerd. 
 
 
3.4 Crisiscommunicatie/voorlichting 
 
In het beleidsplan is als beleidsvoornemen opgenomen dat het Openbaar Lichaam tijdens 
rampen en crises de informatie aan de burgers over aard, oorzaak en handelingsperspectieven 
verzorgt. Een en ander in afstemming en samenwerking met de overige crisispartners. 
 
In het rampen- en crisisplan van Sint Eustatius staat de crisiscommunicatie niet verder 
uitgewerkt. Wel is daar in opgenomen dat taken van de Eilandelijke Rampenstaf onder andere 
zijn om de crisiscommunicatie aan te sturen en te regisseren en besluiten te nemen over 
voorstellen die consequenties hebben ten aanzien van voorlichting. Ook is in het rampen- en 
crisisplan opgenomen dat er een ESF-groep Public information bestaat, maar het (deel)plan van 
deze ESF-groep is nog niet bestuurlijk vastgesteld. 
 
Op het eiland kunnen het lokale radiostation en het lokale televisiestation gebruikt worden om 
de bevolking te informeren. Op het eiland leeft wel de wens om daarnaast cellbroadcasting te 
realiseren om eenvoudiger de bewoners te kunnen alarmeren en/of informeren. 
 
Tijdens de praktijktoets komt in de Eilandelijke Rampenstaf de crisiscommunicatie wel aan de 
orde en is ook een voorlichter in het team aanwezig, maar wordt geen uitvoering gegeven (ook 
niet pro forma) aan de crisiscommunicatie. 
  
Pagina 18 van 31
