Nulmeting organisatie rampenbestrijding Saba 2014 
Het bestuur identificeert zowel in het risicoprofiel als in het beleidsplan dat op het eiland een 
beperkte hulpverleningscapaciteit is. Daarom is in het beleidsplan de ambitie opgenomen de 
uitkomsten van het risicoprofiel te communiceren met de partners en de burgers en daarbij 
vooral aandacht te schenken aan zelfredzaamheid. 
 
In het beleidsplan spreekt het bestuur de ambitie uit om te kijken naar een efficiëntere en 
effectievere organisatie van de hoofdstructuur van de crisisorganisatie, zodat de hoofdstructuur 
beter past bij omvang van de hulpverleningsorganisaties. Verder worden in het beleidsplan 
ambities uitgesproken die oplossingen moeten bieden voor de door het Openbaar Lichaam zelf  
gesignaleerde onvolkomenheden op het gebied van plannen en preventieve maatregelen. 
 
In het Rampen- en Crisisplan Saba is opgenomen hoe de rampenbestrijdingsorganisatie is 
ingericht en zijn de taken en bevoegdheden van de teams opgenomen. Daarnaast is in het plan 
een paragraaf crisispartners opgenomen, waarin via een verwijzing naar het beleidsplan staat 
aangegeven dat de samenwerking met de crisispartners nog verder vorm gegeven moet worden. 
In het plan ontbreken derhalve afspraken over de personele en materiële inzet van deze 
crisispartners. Ook een plan met betrekking tot de opvang en verzorging en nazorg van 
slachtoffers of een verwijzing naar een dergelijk plan is niet opgenomen. In het plan is wel 
opgenomen dat elke ESF-groep de taak heeft zijn deelplan(nen) met regelingen voor zijn 
organisatie op te stellen en actueel te houden. Van de ESF-groepen op Saba zijn geen 
deelplannen ontvangen, omdat momenteel nog wordt gewerkt aan het opstellen van deze  
deelplannen. 
 
In geen van de bestudeerde plannen is voor de zeven gekozen scenario’s beschreven van welke 
hulpbehoefte wordt uitgegaan. Logischer wijze is vervolgens ook niet beschreven wat de 
inzetbehoefte is, welke prestaties geleverd moeten worden. Wel wordt in alle plannen benoemd 
dat op het eiland sprake is van een beperkt aantal hulpverleners. 
 
Deelconclusies 
 
De Inspectie constateert dat het Openbaar Lichaam Saba zeven scenario’s heeft benoemd 
waarop zij zich zou moeten voorbereiden. 
 
De Inspectie constateert dat nog geen scenario uit het risicoprofiel is aangemerkt als 
maatgevend. 
 
De Inspectie constateert dat het risicoprofiel en het rampen- en crisisplan nog niet volledig zijn. 
Onder andere deelplannen en afspraken over bijstand ontbreken. 
 
 
Hulpverleningspotentieel hulpdiensten 
 
Op basis van de genoemde risico’s in het risicoprofiel, het geformuleerde beleid in het  
beleidsplan en de beschrijving van de organisatie in het rampen- en crisisplan heeft Saba een 
hulpverleningspotentieel nodig om de in het risicoprofiel genoemde incidenten te kunnen 
bestrijden. In deze subparagraaf is weergegeven wat de omvang van het 
hulpverleningspotentieel op Saba is. 
 
Aan artikel 65 van de Veiligheidswet BES is nog geen invulling gegeven. Dit artikel stelt dat door 
de bestuurscolleges, de korpsbeheerder politie en de korpsbeheerder brandweer een convenant 
moet worden opgesteld met het oog op samenwerking bij onder andere rampen en crises. 
Volgens lid 2 van dit artikel moeten in het convenant in ieder geval de operationele prestaties 
van het brandweerkorps en de politie worden opgenomen. 
 
  
Pagina 16 van 33
