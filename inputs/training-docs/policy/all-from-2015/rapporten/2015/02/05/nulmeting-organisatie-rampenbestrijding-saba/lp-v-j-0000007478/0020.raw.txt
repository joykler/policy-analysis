Nulmeting organisatie rampenbestrijding Saba 2014 
Ook is als beleidsvoornemen opgenomen dat het gezag na ‘het gouden uur’ een persconferentie 
geeft. 
 
In het rampen- en crisisplan van Saba staat de crisiscommunicatie niet verder uitgewerkt. Wel is 
daarin opgenomen dat taken van het EOC onder andere zijn om de crisiscommunicatie aan te 
sturen en te regisseren en besluiten te nemen over voorstellen die consequenties hebben ten 
aanzien van voorlichting. Ook is in het rampen- en crisisplan opgenomen dat er een ESF-groep 
Public information bestaat, maar het (deel)plan van deze ESF-groep is nog niet bestuurlijk 
vastgesteld. 
 
Tijdens de praktijktoets komt in het EOC-overleg de crisiscommunicatie wel aan de orde, maar 
er is geen voorlichter in het team aanwezig en er wordt geen uitvoering gegeven (ook niet pro 
forma) aan de crisiscommunicatie. 
 
Deelconclusie 
 
De Inspectie constateert dat crisiscommunicatie nog niet voldoende vorm heeft gekregen en dat 
het deelplan crisiscommunicatie niet bestuurlijk is vastgesteld. 
 
 
3.5 Leiding en coördinatie 
 
In het rampen- en crisisplan staat beschreven dat op Saba de hoofdstructuur van de 
rampenbestrijding en crisisbeheersing bestaat uit drie onderdelen: het Commando Plaats 
Incident (CoPI), Emergency Operations Center (EOC) en de rampenstaf van de 
Rijksvertegenwoordiger. Voor de uitvoering van één of meer rampbestrijdingsprocessen zijn er 
ESF-groepen. In dit rapport zijn deze onderdelen met uitzondering van de rampenstaf van de 
Rijksvertegenwoordiger onderzocht.  
 
Volgens het rampen- en crisisplan is het CoPI belast met de operationele leiding ter plaatse, de 
afstemming met andere betrokken partijen en het adviseren van het EOC. Het CoPI bestaat uit 
een CoPI-coördinator, een leidinggevende van de brandweer, een leidinggevende van de politie 
en een leidinggevende van het ziekenhuis. Naar behoefte kan het team worden uitgebreid met 
leidinggevenden van andere betrokken partijen. 
De rol van CoPI-coördinator wordt ingevuld door een leidinggevende van de brandweer of de 
politie, afhankelijk van het soort incident. 
 
Het EOC vervult de functie van het eilandelijk beleidsteam en is belast met de ondersteuning van 
de gezaghebber in de uitvoering van het opperbevel, waarbij de teamleden optreden als 
adviseur van de gezaghebber. Het EOC bestaat uit: de gezaghebber, de eilandsecretaris, een 
leidinggevende van de brandweer, een leidinggevende van de politie en een leidinggevende van 
het ziekenhuis. Naar behoefte kan de gezaghebber het EOC uitbreiden met vertegenwoordigers 
van andere betrokken partners. Afhankelijk van het incident kan de gezaghebber daarnaast het 
EOC uitbreiden met één of meer ESF-groepen. 
 
Een ESF-groep voert één of meer rampbestrijdingsprocessen uit en valt rechtstreeks onder de 
gezaghebber. 
 
Uit zowel de interviews als de praktijktoets komt naar voren dat Saba maar een beperkt aantal 
hulpverleners heeft. In de praktijktoets blijkt dat het niet mogelijk is om zowel het CoPI als het 
EOC te bemensen volgens het model dat in het rampen- en crisisplan beschreven staat, omdat  
simpelweg te weinig menskracht over blijft om daadwerkelijk de hulp te verlenen. Tijdens de 
praktijktoets is alleen het EOC operationeel geweest en hebben de leidinggevenden van de 
brandweer, politie en het ziekenhuis plaats genomen in het EOC en niet in het CoPI. 
  
Pagina 20 van 33
