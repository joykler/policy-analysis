Nulmeting organisatie rampenbestrijding Bonaire 2014 
prestaties van het brandweerkorps Caribisch Nederland en het korps politie Caribisch Nederland 
is opgenomen. 
 
In de interviews geven de leidinggevenden van de hulpdiensten aan te verwachten bij een groot 
incident (met uitzondering van een ongeval met een groot vliegtuig) de eerste acht uur over 
voldoende personele capaciteit te kunnen beschikken om het incident te bestrijden. Een grote 
beperking hierbij ligt bij de behandelcapaciteit van de geneeskundige kolom, die maar een 
beperkt aantal zwaar gewonde slachtoffers kan stabiliseren en gestabiliseerd houden. 
 
Het eiland beschikt over een gezamenlijke meldkamer die nog niet volledig operationeel is en 
centralisten zijn nog niet volledig opgeleid. Deze meldkamer maakt geen onderdeel uit van de 
hoofdstructuur. Er is geen convenant opgesteld voor de samenwerking in de meldkamer. 
Voor de alarmering wordt hoofdzakelijk gebruik gemaakt van mobiele telefoons. De meldkamer 
fungeert nog niet als centraal informatieknooppunt. Op het eiland wordt voor wat betreft de 
informatievoorziening tijdens incidenten nog niet netcentrisch gewerkt. 
 
In het hoofdstuk communicatie in het rampen- en crisisplan is opgenomen dat 
crisiscommunicatie een cruciaal onderdeel is van de crisisbeheersing. Op het moment van 
onderzoek is het deelplan publieke informatie nog in ontwikkeling en nog niet bestuurlijk 
vastgesteld. De informatievoorziening naar de bevolking wordt tijdens de praktijktoets niet 
uitgevoerd. 
 
De hoofdstructuur van de rampenbestrijding en crisisbeheersing bestaat uit drie onderdelen: het 
Commando Plaats Incident (CoPI), het Eilandelijk BeleidsTeam (EBT) en de rampenstaf van de 
Rijksvertegenwoordiger. Deze laatste komt, omdat deze alleen een rol heeft in het geval van een  
incident dat over de grenzen van het eiland heen gaat, in dit rapport verder niet aan de orde. 
Voor de uitvoering van één of meer rampbestrijdingsprocessen zijn er Emergency Support 
Function-groepen (ESF-groepen). Tijdens de praktijktoets komen het CoPI, het EBT en de ESF-
groepen op en wordt gewerkt conform de beschrijving van de leiding en coördinatie in het 
rampen- en crisisplan. De taken op het gebied van opvang en verzorging en de registratie van 
slachtoffers worden door de ESF-groep Evacuatie en opvang uitgevoerd. Deze ESF-groep heeft 
daarnaast nog andere taken. Tijdens de praktijktoets zijn voor de ESF-groep Evacuatie en 
Opvang vijftien medewerkers opgekomen. 
Op het moment van onderzoek is geen sprake van een formele GHOR-organisatie op het eiland. 
Er zijn inmiddels met ondersteuning van de GHOR-Haaglanden twee documenten opgesteld die 
moeten leiden tot het inrichten van een GHOR-structuur. Op het eiland worden belang en 
noodzaak van een GHOR-structuur onderkend. Wel is daarbij van belang dat, omdat het een 
klein eiland is, wordt gekozen voor een structuur die past bij de kenmerken en mogelijkheden 
van het eiland. 
 
Als onderdeel van het beleidsplan heeft het Openbaar Lichaam Bonaire een ‘Oefenbeleidsplan 
2013-2017’ vastgesteld. De doelstelling van dit oefenbeleidsplan is dat door structurele aandacht 
voor opleiden en oefenen de medewerkers die een rol spelen tijdens rampen goed zijn 
voorbereid op hun taak tijdens een ramp of crisis. Uit de onderzoeksgegevens blijkt dat niet alle 
medewerkers zijn opgeleid en geoefend. Wel zijn inmiddels initiatieven genomen om dit jaar met 
opleidingen te starten. 
Op Bonaire vinden meerdere multidisciplinaire oefeningen per jaar plaats. Voor deze oefeningen 
zijn meerdere initiatiefnemers en organisatoren. Het is onduidelijk of en hoe op deze oefeningen 
coördinatie plaats vindt, omdat geen samenhang tussen de oefeningen lijkt te bestaan. 
 
  
 Pagina 6 van 33
