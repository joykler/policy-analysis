De vraag is echter of de controle van het bestuurscollege door de eilandsraad zou toenemen 
wanneer de raadsleden beter geëquipeerd zijn en de rekenkamer zou functioneren. Op alle 
eilanden lijkt het namelijk gebruikelijk dat de gedeputeerden in fractieverband met de leden van de 
coalitiepartijen in de eilandsraad afstemmen. Deze gang van zaken leidt er toe dat de 
eilandsraadleden – in weerwil van hetgeen in artikel 28 WolBES bepaald is – lang niet altijd 
onafhankelijk stemmen en de oppositie grotendeels buiten spel staat.  
 
De ombudsfunctie – die op verzoek van de eilanden wordt ingevuld door de Nationale ombudsman 
- vraagt in de horizontale toezichtketen het minst om aandacht. De klachtbehandeling verloopt tot 
op heden voorspoedig en het aantal meldingen neemt gestaag toe. 
 
De zwakte van het horizontale toezicht maakt dat het verticale toezicht aan relatief aan belang wint. 
Het onderzoek laat zien dat de verticale toezichtkolom op verschillende onderdelen afwijkt van het 
gemeentelijke stramien. Niet alleen kent het actoren die in Europees Nederland ontbreken maar 
kan ook in algemene zin worden gesteld dat het intensiever en preventiever is ingericht dan bij 
gemeenten. Als gevolg van het feit dat de provinciale bestuurslaag ontbreekt is als bestuurlijke 
schakel tussen het Rijk en het openbare lichaam het bestuursorgaan van de 
Rijksvertegenwoordiger gecreëerd (artikel 187 WolBES). De wetgever heeft met het oogmerk goed 
bestuur te waarborgen de Rijksvertegenwoordiger voorzien van bijzondere bevoegdheden. Zo 
wordt een aantal bij wet gevorderde eilandsverordeningen pas van kracht na goedkeuring van hem 
(artikelen 14 vijfde lid, artikel 35, vierde lid, artikel 105, tweede lid en artikel 123). Ook besluiten van 
het eilandsbestuur inzake benoeming, bevordering en ontslag van ambtenaren en besturen van 
overheids-NV’s en overheidsstichtingen behoeven de goedkeuring van de Rijksvertegenwoordiger 
(artikelen 126 lid 2, artikel 135 en het artikel 168 lid 3 WolBES). Voorts kan de 
Rijksvertegenwoordiger besluiten van het eilandsbestuur die naar zijn oordeel in aanmerking 
komen voor schorsing en vernietiging door de Kroon, voordragen aan de verantwoordelijke minister 
(artikel 219 WolBES e.v). Overigens kunnen besluiten van gemeenten in Europees Nederland ook 
door de Kroon worden vernietigd, zij het dat daar de provincie in principe de voordracht doet.  
 
De gezaghebber heeft een faciliterende rol binnen het verticale toezicht. Dat wil zeggen: hij ziet er 
eveneens op toe dat de besluiten van eilandsbestuur overeenkomen met het recht en het 
algemeen belang en hij kan, mocht hij strijdigheid met één of beide principes vermoeden, door 
tussenkomst van de Rijksvertegenwoordiger een besluit voordragen voor vernietiging (artikel 223 
WolBES).  
 
Het onderzoek laat zien dat het verticale bestuurlijke toezicht niet in staat is de leemtes te vullen die 
het zwakke horizontale keten creëert. Een aantal factoren is hier debet aan. In de eerste plaats is 
de informatiepositie van de Rijksvertegenwoordiger niet geborgd. Dat wil zeggen: de 
eilandbesturen maken – in weerwil van artikel 24 lid 6 en artikel 72 lid 3 WoBES en de Regeling 
elektronische bekendmaking en beschikbaarstelling regelgeving decentrale overheden – niet 
consequent alle genomen besluiten openbaar. Dat geldt zowel voor de eilandsraadsverordeningen 
als de besluiten van het bestuurscollege. In artikel 221 WolBES is bepaald dat wanneer deze 
voorgeschreven bekendmaking niet plaatsvindt de gezaghebber binnen twee dagen de 
Rijksvertegenwoordiger de besluiten alsnog toezendt. Uit het onderzoek blijkt dat dat in de praktijk 
 150 RAPPORT | Werking nieuwe bestuurlijke structuur Caribisch Nederland | DSP-groep
