eilandsraden aan de benodigde tijd en expertise om de (voorgenomen) besluiten van het 
bestuurscollege kritisch te beoordelen en de partijdiscipline zorgt ervoor dat de coalitiepartijen 
weinig geneigd zijn om tegen voorstellen/coalitieplannen van de eigen gedeputeerden te stemmen. 
De controlekracht van de eilandsraad wordt verder beperkt door het feit dat het bestuurscollege niet 
alle voorgeschreven stukken tijdig en systematisch met de eilandsraad deelt. Het gebrek aan 
transparantie wordt overigens ook opgemerkt door de bevolking, zo blijkt onder meer ook uit het 
belevingsonderzoek 2015. Van de zijde van alle bestuurscolleges wordt dit probleem onderkend en 
aangegeven dat plannen worden ontwikkeld om meer en proactiever informatie over de besluiten 
en het beleid van de eilandsbesturen naar buiten te brengen.  
 
Het ontbreken van een operationele Rekenkamer perkt de controlemogelijkheden van de 
eilandsraden, althans op papier, verder in. Van diverse zijden – waaronder die van de lokale 
politiek, de Rijksvertegenwoordiger en de ambtenarij in Den Haag – werden echter vraagtekens 
gesteld bij de effectiviteit van een dergelijk toezichthoudend orgaan binnen de context van 
Caribisch Nederland. De uitkomsten van raadsonderzoeken krijgen tenslotte pas betekenis 
wanneer de eilandsraad ook voldoende geëquipeerd en bereid is om naar aanleiding van een 
dergelijk onderzoek het bestuurscollege tot verantwoording te roepen.  
 
Diverse geïnterviewden in zowel Europees Nederland, binnen RCN als binnen de openbare 
lichamen geven aan dat het idee van politiek dualisme wellicht bij aanvang van de nieuwe 
bestuurlijke structuur te hoog gegrepen was. In dat kader is het gemeenschappelijk advies uit 2008 
van de Raad voor het openbaar bestuur en de Raad voor de financiële verhoudingen aan de 
69
staatssecretaris Binnenlandse Zaken en Koninkrijksrelaties ook tekenend:  
‘Gegeven de kleine gemeenschappen op de eilanden willen de Raden, mede gelet op de 
ervaringen in Nederland bij kleinere gemeenten, waarschuwen voor al te hoge verwachtingen van 
wat het dualisme kan teweegbrengen binnen de bestaande bestuurscultuur.’ 
 
Van de zijde van het openbaar lichaam werd daar tijdens het onderzoek aan toegevoegd: 
Politiek dualisme is goed, maar in onze politieke cultuur werkt het niet. Partijen hebben namelijk 
geen visie, het gaat hier alleen om personen.  
 
In het verlengde van het horizontale toezicht wordt soms ook het ambtelijk apparaat genoemd. Dit 
moet niet alleen uitvoering geven aan de implementatie van het door het bestuurscollege 
vastgestelde beleid maar zou idealiter het bestuurscollege ook input op zijn beleidsvoornemens 
moeten geven en daar waar nodig vanuit een deskundigenpositie kritische kanttekeningen en 
reality checks moeten uitvoeren op voornemens. Met die laatste rol kan het ambtelijk apparaat het 
bestuurscollege behoeden voor ondoelmatige aanwending van middelen en het college informeren 
over mogelijke consequenties. Uit de interviews met de bestuurscolleges en de ambtenarij op de 
eilanden komt naar voren dat het ambtelijk apparaat geen sterke invulling geeft aan deze rol. 
 
 
 
Noot 69 Advies wetgeving openbare lichamen Bonaire, Sint Eustatius en Saba (kenmerk: Rob/Rfv 2008-
0000442879). 23 september 2008. 
 62 RAPPORT | Werking nieuwe bestuurlijke structuur Caribisch Nederland | DSP-groep
