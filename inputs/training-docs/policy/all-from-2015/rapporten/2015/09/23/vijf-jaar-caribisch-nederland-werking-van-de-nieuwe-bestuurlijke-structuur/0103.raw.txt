plaatsvinden als op het hoogste ambtelijke niveau commitment wordt gegenereerd. De 
geïnterviewden zien de CN-tafel als het aangewezen gremium daarvoor.  
 
Tegelijkertijd wordt erop gewezen dat ontschotting nu juist vaak een zaak van micromanagement is 
en dat het niet de bedoeling kan zijn dat op de CN-tafel op projectniveau besluiten genomen 
worden. Verschillende geïnterviewden noemden als ideale werkvorm voor geïntegreerd beleid dat 
projectplannen op de eilanden zouden worden voorbereid door de liaisons in afstemming met hun 
lokale counterpartners en het lokaal bestuur, onder voorzitterschap van de Rijksvertegenwoordiger. 
De liaisons zouden er dan voor moeten zorgen dat zij in Den Haag ambtelijk niveau steun 
verwerven voor hun departementale bijdrage aan het integrale plan. De Rijksvertegenwoordiger 
zou dan vervolgens het integrale plan moeten inbrengen op de CN-tafel waar het dan ook op het 
hoogst ambtelijk niveau draagvlak kan krijgen.  
 
Tegelijkertijd wordt door de beleidscoördinatoren en liaisons erop gewezen dat het verkrijgen van 
dit commitment geen sinecure zal zijn zolang de Nederlandse regering geen visie en ambitieniveau 
voor de eilanden heeft bepaald. Het ontbreken van deze visie leidt er, volgens verschillende 
geïnterviewden, toe dat de ministeries er snel toe neigen naar binnen gericht te werken en alleen 
incrementeel veranderingen doorvoeren. Daar kan de Rijksvertegenwoordiger weinig aan 
veranderen. Een medewerker van Koninkrijksrelaties verzucht daarom: 
‘Als wij echt moeten coördineren dan moeten de budgetten ook gecentraliseerd worden. Anders 
lukt het nooit om integraliteit te waarborgen.’ 
 
Tot slot werd door een (oud) Rijksvertegenwoordiger erop gewezen dat ministeries heel wisselend 
de functie van liaison invullen. In het ene geval wordt een high potential met een stevig mandaat in 
positie gebracht. Terwijl in het andere geval de functie meer pro forma wordt ingevuld met als 
gevolg dat de betreffende persoon lang niet altijd in staat is zich in Den Haag hard te maken voor 
de Caribisch zaak. 
 
5.3 Tot slot  
De taakverdeling tussen het Rijk en de openbare lichamen is in aparte besluitenlijsten voor Bonaire 
enerzijds en Saba/Sint Eustatius anderzijds vastgelegd. Uitgangspunten daarvoor waren het 
beginsel van subsidiariteit en de overname door Nederland van de taken van het land Nederlandse 
Antillen. Uit het onderzoek blijkt dat de vraag naar de doelmatigheid en effectiviteit van de huidige 
taakverdeling niet eenvoudig te beantwoorden valt zonder eerst een helder ambitieniveau te 
formuleren. De capaciteit en kwaliteit van het ambtelijk apparaat van het openbaar lichaam is 
beslist lager dan van gemeenten in Europees Nederland. Maar zonder een afbakening van het 
gewenste voorzieningenniveau of het niveau van toezicht en handhaving kan in zijn algemeenheid 
geen uitspraak worden gedaan of de huidige taakverdeling terecht is of niet. Zo werden 
voorbeelden die vanuit het oogpunt van doelmatigheid beter lokaal belegd zouden kunnen worden, 
gepareerd met het argument dat vanuit het oogpunt van goed bestuur juist voor belegging bij het 
Rijk zou moeten worden gepleit.  
 
 103 RAPPORT | Werking nieuwe bestuurlijke structuur Caribisch Nederland | DSP-groep
