9 Conclusies 
In dit hoofdstuk worden eerst aan de hand van de hoofdvragen van het onderzoek de belangrijkste 
conclusies getrokken. Vervolgens wordt nader ingegaan op een aantal bijzonderheden per eiland. 
In de slotparagraaf geven de onderzoekers een reflectie op de onderzoeksresultaten.  
 
9.1 Beantwoording van de onderzoeksvragen 
In deze paragraaf worden aan de hand van de beantwoording van de hoofdvragen van het 
onderzoek de belangrijkste conclusies van het onderzoek gegeven. 
9.1.1 In welke mate is het bestuur van de openbare lichamen doeltreffend, deugdelijk 
en effectief? Hoe is omgegaan met de bevoegdheden en taken over de 
verschillende bestuursorganen? 
In deze subparagraaf wordt een onderscheid gemaakt tussen de nieuwe bestuurlijke structuur op 
lokaal niveau en de nieuwe bestuurlijke structuur in de zin van de verhouding tussen openbaar 
lichaam en Rijk. 
Nieuwe bestuurlijke structuur: lokaal  
Op 10 oktober 2010 werden de eilanden Bonaire, Sint Eustatius en Saba als openbaar lichaam in 
de zin van artikel 134 Grondwet onderdeel van het Nederlandse staatsbestel. Hun bestuurlijke 
inrichting en de verhouding tot het Rijk werden geregeld in de Wet openbare lichamen Bonaire, Sint 
Eustatius en Saba (WolBES) en de Wet financiÃ«n openbare lichamen Bonaire, Sint Eustatius en 
Saba (FinBES). Uitgangspunt bij deze wetten was dat de eilanden in staat zouden zijn de lokale 
autonomie op een adequate wijze in te vullen. Omdat de Raad van State in zijn voorlichting van 
2006 over de toekomstige status van de eilanden had aangegeven dat de Gemeentewet hiervoor 
een beproefd model verschaft, is de WolBES naar analogie van de deze wet vormgegeven. 
 
Met het volgen van de Gemeentewet werd op een aantal belangrijke onderdelen afgeweken van 
het bestuurlijke stelsel zoals dat tot 10 oktober 2010 was neergelegd in de Eilandenregeling 
Nederlandse Antillen (ERNA). Een van de meest opvallende verschillen betreft de introductie van 
het politiek dualisme. Naar analogie van de Gemeentewet is het bestuurscollege in de WolBES 
ontvlochten van de eilandsraad zodat gedeputeerden niet langer gelijktijdig lid mogen zijn van de 
eilandsraad (artikel 40 e.v. WolBes). Thans wordt de eilandsraad daarom geacht meer nog dan in 
het verleden het bestuurscollege te controleren en van kaders te voorzien. Voor deze taakstelling is 
een aantal bevoegdheden, dat ook al in het verleden gebruikt mocht worden, van een wettelijke 
basis voorzien en is het aantal rechten uitgebreid. Zo kan de eilandsraad sinds 10 oktober 2010 het 
recht op amendement (artikel 151 WolBES) uitoefenen evenals het recht op initiatief (artikel 150 
WolBES). Ook kent het bestuurlijke stelsel sinds 10 oktober 2010 een rekenkamerfunctie (artikel 95 
e.v. WolBES) en een ombudsfunctie (artikel 106 e.v. WolBES).  
 148 RAPPORT | Werking nieuwe bestuurlijke structuur Caribisch Nederland | DSP-groep
