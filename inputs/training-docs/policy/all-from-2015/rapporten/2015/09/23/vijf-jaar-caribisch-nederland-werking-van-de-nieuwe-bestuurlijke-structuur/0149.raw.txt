Echter, niet alle bepalingen uit de Gemeentewet zijn in de WolBES overgenomen. De wetgever 
constateerde dat de kleine oppervlakte en bevolkingsomvang van de eilanden tezamen met de 
grote afstand tot het Europese deel van Nederland voor indeling bij een bestaande of nieuwe 
provincie geen meerwaarde opleverden. Bovendien gaven de bestuurlijke ervaringen van de 
voorafgaande decennia de wetgever redenen het bestuurlijke bestel van de eilanden te omkleden 
met extra waarborgen voor goed bestuur.  
 
De bestuurlijke structuur van Caribisch Nederland laat zich als volgt samenvatten: op lokaal niveau 
wordt de regelgevende/verordenende bevoegdheid uitgeoefend door de eilandsraad (o.a. artikel 
152 WolBES). Het dagelijks bestuur is belegd bij het bestuurscollege (artikel 168 WolBES) en de 
onafhankelijke controle op de naleving van de wet ligt bij de rechter. Toezicht op het dagelijks 
bestuur vindt zowel plaats binnen een horizontale keten als binnen een verticale keten. De 
horizontale keten bestaat – voor zo ver het gaat om de controle op het bestuur - uit de eilandsraad, 
rekenkamer en ombudsman.  
 
Het onderzoek laat zien dat binnen de nieuwe bestuurlijke structuur de horizontale toezichtketen 
niet effectief functioneert. Zo wordt, wat betreft het functioneren van de eilandsraad, duidelijk dat 
bepaalde problemen die ten tijde van de Nederlandse Antillen al bestonden met de komst van de 
WolBES niet noemenswaardig verlicht zijn. Eén daarvan is het vinden van geschikte kandidaten 
voor de eilandsraad. Net als in Europees Nederland mogen raadsleden in Caribisch Nederland niet 
aangesteld zijn bij het openbare lichaam waarvan zij zelf mede het eilandsbestuur vormen (artikel 
14 WolBES). Een gemiddelde kandidaat gemeenteraadslid in Europese Nederland ondervindt 
weinig hinder van deze bepaling omdat hij eenvoudig buiten de gemeentegrenzen werk kan 
zoeken. De eilanden worden echter omsloten door zee wat forensen praktisch onmogelijk maakt. 
Potentieel geschikte kandidaten stellen zich daarom niet verkiesbaar. Dit probleem wordt versterkt 
door een van de Gemeentewet afwijkende bepaling in de WolBES die ook het aangaan van diverse 
zakelijke relaties tussen raadsleden en het openbaar lichaam verbiedt (artikel 16 WolBES).  
 
Naast het gebrek aan geschikte kandidaten wordt de effectiviteit waarmee de eilandsraad het 
bestuurscollege controleert verder uitgehold door het feit dat het aantal raadsleden ten opzichte 
van Europees Nederland relatief gering is. Het aantal bestuurlijke dossiers is daarentegen juist 
groter waardoor het gemiddeld aantal onderwerpen per raadslid hoger ligt dan in een gemeente. 
De parttime bezoldiging zorgt ervoor dat de raadsleden doorgaans een (voltijd) baan naast hun 
raadswerkzaamheden uitoefenen en daardoor onvoldoende tijd hebben om echt diep in 
onderwerpen te duiken. Begrotingen worden vaak zonder noemenswaardige discussies 
goedgekeurd en van het initiatiefrecht of het recht van amendement wordt niet of nauwelijks 
gebruik gemaakt. 
 
Het horizontale toezicht wordt verder verzwakt door het ontbreken van een operationele 
rekenkamer. Weliswaar is door alle de drie eilandsraden de, door de WolBES gevorderde 
eilandsraadverordening tot de instelling van een gemeenschappelijke rekenkamer, aangenomen 
maar tot op heden zijn de vereiste raadsleden nog niet door alle drie de eilanden benoemd.  
 
 149 RAPPORT | Werking nieuwe bestuurlijke structuur Caribisch Nederland | DSP-groep
