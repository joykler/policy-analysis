Een andere geïnterviewde voegt daaraan toe: 
‘Nederland heeft een grote kennisvoorsprong op de eilanden. Je mag daar geen misbruik van 
maken, ook al kan dat heel eenvoudig. Hoe ga je respectvol om met dit verschil? Lokale 
ambtenaren kunnen niet in grote systemen denken. Ook zaken slim inregelen in plaats van de oude 
manier van werken vraagt veel van hen.’  
 
Het Expertisecentrum Onderwijszorg (EOZ), gefinancierd vanuit het ministerie van OCW werd 
aangehaald als voorbeeld voor een nieuwe vorm van ondersteuning die wel zou beklijven. Vanuit 
deze organisatie kunnen de scholen onderwijszorg en ambulante begeleiding aan de 
onderwijsinstellingen inroepen, en zowel op Bonaire als op Saba/Statia is een vestiging van EOZ.  
 
Ondanks deze verbeteringen in de wijze waarop het Rijk het openbaar lichaam ondersteunt in de 
uitoefening van haar lokale taken werden ook verschillende voorbeelden aangehaald waar de 
synchronisatie tussen het departement en het openbaar lichaam op de uitvoering van eilandstaken 
onvoldoende had plaatsgevonden. Deze voorbeelden hadden onder meer betrekking op duurzame 
energie op Saba en de situatie met NUSTAR op Sint Eustatius.  
 
Een ander punt dat in veel interviews naar voren werd gebracht betrof de onduidelijkheid bij 
burgers over de feitelijke taakverdeling, en de gevoelens van onvrede die dat tot gevolg heeft. 
Volgens diverse geïnterviewden binnen de departementen en het bestuur van de eilanden is voor 
de gemiddelde inwoner niet duidelijk of nu het Rijk of het openbaar lichaam verantwoordelijk is. 
Deze onduidelijkheid zorgt ervoor dat burgers het Rijk verantwoordelijk houden voor taken van het 
openbaar lichaam terwijl Den Haag dat niet is, en tot de conclusie komen dat Nederland vreemde 
prioriteiten stelt. Als voorbeeld werd gewezen op het onderhoud van de wegen. Veel burgers 
constateren – met uitzondering van Saba – dat op dat terrein grote achterstanden bestaan en dat 
sinds 10 oktober 2010 weinig ondernomen is om die achterstanden weg te werken. Tegelijkertijd 
zien diezelfde burgers wel dat Nederland veel geld uittrekt voor de bouw van bijvoorbeeld een 
nieuwe gevangenis in Kralendijk of het verbeteren van de luchthaven. Deze burgers komen dan – 
volgens verschillende geïnterviewden – tot de conclusie dat Nederland geen rekening houdt met de 
lokale prioriteiten. Een beleidsmedewerker in Den Haag verzucht: 
‘Er bestaan veel verkeerde beelden op de eilanden die niet gepareerd worden. Daar lijdt het imago 
van Nederland onder. Maar waar houdt onze verantwoordelijkheid op? Onze communicatie neemt 
toe maar het is de vraag of je de gewone man bereikt. Het opleidingsniveau is echt lager dan in 
Nederland.’ 
 
Van zowel de zijde van het openbaar lichaam als van de directie Koninkrijksrelaties wordt erop 
gewezen dat het soms ook niet mogelijk is helder aan te geven aan de burgers wie nu wat doet. Als 
voorbeeld wordt het proces rond het aanvragen van een nieuwe paspoorten genoemd: daar komen 
zowel taken van het Rijk als van het openbaar lichaam samen en de burger heeft er een hele 
opgave aan om uit te zoeken bij wie hij terecht moet. In zo’n geval zou het vanuit het belang van de 
burger bezien veel beter zijn om niet twee loketten te hebben maar slechts één.  
 
 95 RAPPORT | Werking nieuwe bestuurlijke structuur Caribisch Nederland | DSP-groep
