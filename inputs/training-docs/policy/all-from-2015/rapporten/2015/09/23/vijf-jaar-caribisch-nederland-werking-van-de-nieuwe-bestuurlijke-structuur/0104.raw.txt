In het onderzoek komt echter ook naar voren dat diverse taken die thans op lokaal niveau belegd 
zijn zonder ondersteuning vanuit Europees Nederland niet goed kunnen worden opgepakt. In het 
bijzonder verplichtingen tot het opstellen van specifieke lokale wetgeving die technische 
aangelegenheden moet regelen is vaak te veel gevraagd van het ambtelijk apparaat. De wijze 
waarop Europees Nederland daarbij ondersteunt, is in de afgelopen vijf jaar aan verandering 
onderhevig geweest. Droeg de ondersteuning aanvankelijk vaak het karakter van het overnemen 
van taken door bijvoorbeeld de hele wetgeving in concept in Den Haag op te stellen, thans wordt 
steeds vaker in gezamenlijke afstemming met de lokale partijen gewerkt. Met deze gang van zaken 
wordt voorkomen dat lokale kennis en informatie over het hoofd wordt gezien waardoor 
implementatie- en uitvoeringsrisico's worden vermeden. Bovendien biedt het de kans om ook de 
lokale counterpartners bij te spijkeren. De kwaliteit van het ambtelijk apparaat blijft echter een groot 
aandachtspunt en zal volgens verschillende geïnterviewden nooit helemaal opgelost kunnen 
worden.  
 
Voor de taakuitoefening van het Rijk speelt RCN een cruciale rol. Deze partij verschaft werk aan 
bijna 700 fte en heeft vestigingen op alle drie de eilanden. Het merendeel van het personeel is 
lokaal gerekruteerd. Vanwege de beperkte arbeidsmarkt bestaat er concurrentie tussen RCN en 
het openbaar lichaam. Hoewel RCN door de bevolking van de eilanden nog het minst slecht 
beoordeeld wordt, wordt ook opgemerkt dat er soms onvoldoende gevoel is voor de lokale situatie 
en de bijzondere (culturele) omstandigheden van de burgers. Op Bovenwinden wordt bovendien 
verteld dat RCN vooral een Bonairiaanse aangelegenheid is.  
 
Net als in Europees Nederland is iedere minister in Caribisch Nederland verantwoordelijk voor het 
specifieke beleidsterrein dat hem toebehoort. Omdat Nederlands beleid niet automatisch van 
toepassing is op de eilanden moet de minister vaak wet- en regelgeving en beleid maken dat 
specifiek gericht is op de eilanden. Daar waar op de departementen in Den Haag doorgaans veel 
kennis is over de Nederlandse situatie voor de bedoelde beleidsterreinen ontbreekt die kennis vaak 
voor de situatie op de eilanden. Om die reden heeft ieder ministerie een liaison / diensthoofd op 
Bonaire gestationeerd. Deze onderhouden contact met de coördinatoren in Den Haag die specifiek 
zijn aangewezen om het Caribisch dossier vanuit Den Haag te beheren en om als aanspreekpunt 
te dienen voor de beleidsmedewerkers van het ministerie die acties moeten ondernemen ten 
aanzien van de openbare lichamen. Om de samenhang in het beleid te bevorderen is de 
Rijksvertegenwoordiger namens de Nederlandse regering aangewezen om de departementale 
liaisons, de directeur RCN/centraal en de overige diensthoofden aan te spreken wat betreft hun 
functioneren als deel van een eenduidig optredende rijksoverheden. Ook brengt hij voorbereide 
besluiten in op de CN tafel.  
 
Uit het onderzoek blijkt dat vrijwel alle stakeholders van mening zijn dat deze structuur 
onvoldoende zekerheden biedt om enerzijds de departementen te dwingen te ontschoten en 
anderzijds binnen de Haags beleidsontwikkeling voldoende rekening te houden met de lokale 
belangen en prioriteiten. Dat wil zeggen: de huidige structuur leidt er toe dat ministeries op 
overlappende beleidsdossiers elkaar lang niet altijd opzoeken zodat tot op heden weinig vanuit een 
departement overstijgende visie wordt opgepakt. Dat leidt ertoe dat vanuit de enge ministeriële 
verantwoordelijkheid wellicht op een doelmatige wijze invulling gegeven wordt aan een 
overheidstaak maar van samenhang met de overlappende beleidsdomeinen is geen sprake.  
 104 RAPPORT | Werking nieuwe bestuurlijke structuur Caribisch Nederland | DSP-groep
