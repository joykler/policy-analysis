Van de zijde van liaisons wordt geconstateerd dat de Rijksvertegenwoordiger sinds het verschijnen 
van het rapport zich meer richt op de diverse beleidsdossiers, vaker intervenieert (zowel bij het 
lokaal bestuur als bij de liaisons) en een betere lobby voert in Den Haag. De huidige 
Rijksvertegenwoordiger vertelt zelf tijdens het onderzoek dat hij het als zijn doel beschouwd om 
meer samenhang tussen het departementale beleid te bewerkstelligen en er aan bij wil dragen dat 
de Rijksoverheid met één mond communiceert. Het soleren van liaisons/diensthoofden ziet hij als 
een onwenselijk fenomeen en hij beschouwt het als zijn taak hen daarop aan te spreken als dat 
gebeurt. Formele middelen om hen te dwingen hem te informeren over de voortgang van lopende 
dossiers heeft hij echter niet.  
 
Uit de interviews maken de onderzoekers op dat niet alle liaisons het nodig vinden de 
Rijksvertegenwoordiger altijd te betrekken bij hun dossiers. Liaisons geven aan dat zij in de eerste 
plaats verantwoording moeten afleggen aan hun minister en dat de departementen ‘gewoon hun 
werk moeten doen.’ Bovendien wordt opgemerkt dat de Rijksvertegenwoordiger de liaisons ook niet 
altijd betrekt in zijn activiteiten. Zo wordt verbazing geuit over het feit dat de Rijksvertegenwoordiger 
tot op heden geen systematisch vooroverleg voor de CN-tafel met de liaisons organiseert en dat hij 
niet standaard afstemt met de beleidsverantwoordelijken wanneer hij met het bestuur (ook) spreekt 
over hun dossier. Ook vinden enkele geïnterviewden dat de wijze waarop de 
Rijksvertegenwoordiger opereert te veel gericht is op het behalen van extern zichtbare resultaten, 
terwijl zijn rol ook geslaagd is als hij zich beperkt tot het bij elkaar brengen van partijen.  
 
De departementale coördinatoren, de liaisons en ook vertegenwoordigers van de eilandbesturen 
koesteren weinig hoop dat met de huidige structuur en verantwoordelijkheidstoebedeling 
beleidsintegraliteit kan worden gerealiseerd. De ministeriële verantwoordelijkheid brengt met zich 
mee dat binnen ieder ministerie primair de doelmatige uitvoering van de eigen wettelijke taken 
vooropstaat. Dat dat betekent dat daarmee suboptimaliteit voor het grotere geheel wordt gecreëerd 
wordt op de koop toegenomen. Een coördinator vat de huidige situatie als volgt samen: 
‘De minister gaat niet onderuit als hij niet doortastend optreedt op zijn Caribische dossiers. 
Ontschotting gebeurt daarom niet want de belangen zijn te klein en de politieke consequenties voor 
Nederland juist te groot. Er zit geen doorzettingsmacht op de Rijksvertegenwoordiger en ook op de 
liaisons hebben geen mandaat om integraal te werken. Niemand voelt zich echt verantwoordelijk 
voor het dossier.’ 
 
Een vertegenwoordiger van het bestuur van een van de openbare lichamen voegt daaraan toe: 
'De functie van Rijksvertegenwoordiger moet worden opgeheven of hij moet meer bevoegdheden 
krijgen. Nu heeft hij geen toegevoegde waarde.' 
 
In het verlengde hiervan wordt door verschillende coördinatoren en liaisons opgemerkt dat het 
succes van de Rijksvertegenwoordiger in het bevorderen van de samenwerking nu vooral 
afhankelijk is van de kwaliteit van de Rijksvertegenwoordiger en de persoonlijke chemie die hij 
heeft met diverse stakeholders. Bovendien kan volgens de meeste van hen ontschotting pas echt 
 102 RAPPORT | Werking nieuwe bestuurlijke structuur Caribisch Nederland | DSP-groep
