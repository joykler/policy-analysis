2 Methodische verantwoording 
In dit hoofdstuk wordt de verantwoording gegeven van de gehanteerde onderzoeksaanpak. Daarbij 
worden eerst de onderzoeksvragen en de afzonderlijke onderzoeksmethoden belicht en wordt 
vervolgens stilgestaan bij de reikwijdte en beperkingen van de aanpak. 
 
2.1 Doelstelling en onderzoeksvragen 
Door de evaluatiecommissie is de doelstelling van het onderzoek ‘Werking van de nieuwe 
bestuurlijke structuur’ als volgt verwoord:  
1 Weergeven van de toedeling en verdeling van bevoegdheden en taken over de verschillende 
bestuursorganen in Caribisch Nederland en de verdeling tussen het Rijk (met de Rijksdienst 
Caribisch Nederland als component) en de openbare lichamen en de werking daarvan in de 
praktijk per eiland. Het gaat daarbij ook om de omvang van het zelfbestuur (autonomie, eigen 
beleidsvrijheid van eilandsbestuur) in relatie tot de bestuurskracht van de openbare lichamen, 
de werking van het (financieel) toezicht waaronder de verhouding tussen horizontaal en 
verticaal toezicht, de functie van de Algemene Rekenkamer en de (Nationale) Ombudsman en 
de democratische vertegenwoordiging.  
2 Beschrijven van de ontwikkeling van de financiële verhoudingen en hoe de eilandelijke en 
Rijksuitgaven verlopen.  
3 Vaststellen van de doeltreffendheid en effectiviteit van de deugdelijkheid van het bestuur van 
de openbare lichamen. Hierop heeft ook de uitvoering van de specifieke wettelijke 
evaluatieverplichtingen in de Wet openbare lichamen Bonaire, Sint Eustatius en Saba 
(WolBES) en de Wet financiën Bonaire, Sint Eustatius en Saba (FinBES) betrekking.  
 
Deze drievoudige doelstelling is door de evaluatiecommissie uiteengelegd in een aantal 
hoofdvragen met toelichtende deelvragen. Onderstaand worden deze integraal opgenomen. 
Hoofdvraag 1: Welke kwalitatieve en kwantitatieve criteria voor goed/deugdelijk bestuur 
kunnen toegepast worden?  
Hoofdvraag 2: In welke mate is het bestuur van de openbare lichamen doeltreffend, 
deugdelijk en effectief?  
Deelvragen bij hoofdvraag 2:  
 a) In hoeverre zijn de bepalingen in de WolBES en FinBES doeltreffend en wat zijn de effecten 
van deze wetten in de praktijk? Ga hierbij in ieder geval in op de effectiviteit van de afwijkingen 
in de WolBES en FinBES ten opzichte van de Europees Nederlandse wetgeving voor 
gemeenten en of deze proportioneel ter waarborging van de deugdelijkheid van het bestuur 
zijn. Geef ook aan in welke mate de ter bevordering van deugdelijk bestuur opgenomen 
bepalingen in de WolBES en FinBES effectief in de praktijk zijn.  
 10 RAPPORT | Werking nieuwe bestuurlijke structuur Caribisch Nederland | DSP-groep
