onder de ERNA. Het takenpakket van de openbare lichamen verschilt echter van de gemeentelijke 
huishouding. Reden daarvoor was dat bij de transitie overeengekomen werd dat de eilanden in 
beginsel dezelfde taken zouden uitoefenen als ten tijde van de Nederlandse Antillen.  
 
Uit het onderzoek is gebleken dat de uitvoeringspraktijk van de eilandelijke taken vaak niet het 
Europees Nederlandse uitvoeringsniveau evenaart. De reden daarvoor is in belangrijke mate 
gelegen in het feit dat de ambtelijke capaciteit en kwaliteit in verhouding tot Europees Nederland 
geringer zijn en dat met verschillende wettelijke vereiste taken onvoldoende ervaring was. Dat wil 
zeggen: in de Antilliaanse tijd waren weliswaar verschillende wettelijke bepalingen van kracht maar 
het toezicht op naleving van de wettelijke plichten was minder streng.  
 
Met name op het terrein van het maken van wetgeving en technisch complexe (handhavings)taken 
is ondersteuning vanuit Den Haag noodzakelijk gebleken én vaak ook geboden. Aanvankelijk 
gebeurde dit eenzijdig vanuit Europees Nederland zonder systematische consultatie van de 
eilanden. Tegenwoordig gebeurt dit steeds vaker op basis van een interactief afstemmingproces 
met de openbare lichamen, zodat lokale kennis en informatie worden benut en de uitvoerbaarheid 
kan worden getoetst.  
 
De lokale arbeidsmarkt blijft echter een groot aandachtspunt omdat daar het aanbod van hoog 
opgeleide gespecialiseerde personen te gering is om alle kader- en gespecialiseerde functies 
binnen het openbaar bestuur en binnen RCN te vullen. Inzet van buiten blijft zodoende structureel 
noodzakelijk. De arbeidsvoorwaarden die de eilanden kunnen bieden verhouden zich ongunstig 
met de arbeidsvoorwaarden in Europees Nederland. En voor zover het wel lukt om personeel 
vanuit Europees Nederland of elders aan te trekken, blijven deze vaak voor korte duur waardoor 
opgebouwde kennis relatief snel de eilanden weer verlaat.  
 
Voor de meeste rijkstaken is RCN de uitvoeringsinstantie. Uit het onderzoek blijkt dat de inwoners 
van de eilanden RCN relatief hoog waarderen. Wel wordt er in de interviews op gewezen dat bij de 
taakuitoefening en dienstverlening niet altijd voldoende gevoel is voor de lokale omstandigheden en 
er soms te veel met een Nederlandse bril wordt gekeken. 
 
Net als in Europees Nederland is iedere minister ook in Caribisch Nederland verantwoordelijk voor 
het specifieke beleidsterrein wat hem toebehoort. Omdat Nederlands beleid niet automatisch van 
toepassing is op de eilanden maakt de minister vaak wet- en regelgeving en beleid dat zich 
specifiek richt op de eilanden. Daar waar op de departementen in Den Haag doorgaans veel kennis 
is over de Nederlandse situatie ontbreekt vaak de kennis over de eilanden. Om die reden heeft 
ieder ministerie een liaison / diensthoofd op Bonaire gestationeerd. Deze onderhouden contact met 
de departementale coördinatoren in Den Haag die specifiek zijn aangewezen om het Caribisch 
dossier vanuit Den Haag te beheren. De coördinatoren zijn tevens aanspreekpunt voor de 
beleidsmedewerkers die acties moeten ondernemen op de openbare lichamen. De 
Rijksvertegenwoordiger is belast met de taak samenhang in het Rijksbeleid te bevorderen zowel 
lokaal als in Den Haag. 
 
 153 RAPPORT | Werking nieuwe bestuurlijke structuur Caribisch Nederland | DSP-groep
