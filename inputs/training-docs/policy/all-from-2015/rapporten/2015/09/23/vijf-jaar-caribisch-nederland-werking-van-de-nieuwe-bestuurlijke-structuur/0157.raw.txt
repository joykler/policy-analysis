Uit het onderzoek blijkt dat het bestuurscollege en het ambtelijk apparaat op Bonaire niet 
voldoende gesynchroniseerd zijn. Diverse partijen brachten naar voren dat gedeputeerden lang niet 
altijd hun ambtenaren informeren over te nemen of genomen besluiten waardoor misverstanden 
zouden ontstaan. Tegelijkertijd werd ook gewezen op het feit dat gedeputeerden zich meer dan 
eens kwijten aan zaakbehartiging van individuele zaken op (laag) ambtelijk niveau, daarbij zo nodig 
de formele lijnen passerend. Voorts werd binnen het onderzoek gemeld dat de werkverhouding 
tussen bestuurscollege en ambtenarij voor verbetering vatbaar is. Het grote aantal wisselingen van 
directeuren en diensthoofden zou deze conclusie onderstrepen.  
 
Ook werd door diverse partijen gewezen op het relatief grote aantal politieke adviseurs. Deze 
vertrouwelingen van de gedeputeerden zouden een belangrijke rol spelen in de 
beleidsontwikkeling. Omdat het ambtelijk apparaat bij veel beleidsontwikkelingen onvoldoende 
betrokken wordt en de politiek adviseur gelijktijdig met de gedeputeerden vertrekt, zou bij een 
bestuurswisseling discontinuïteit ontstaan. Bovendien wijzen verschillende partijen erop dat de 
politieke adviseurs doorgaans niet op een normale manier benoemd worden, maar op een 
overeenkomst van opdracht. Die overeenkomst maakt dat hun benoemingen formeel niet 
gebonden zijn aan de instemming van de Rijksvertegenwoordiger. 
 
Wordt gekeken naar de taakverdeling tussen Rijk en openbaar lichaam en de onderlinge 
afstemming, dan valt op dat van de drie eilanden het openbare lichaam Bonaire het meest intensief 
afstemt met de liaisons en diensthoofden. Logisch ook gelet op het feit dat deze zijn ondergebracht 
bij RCN in Kralendijk.  
 
Uit het onderzoek blijkt dat Bonaire de middenpositie inneemt wat de tevredenheid van de 
bevolking betreft. Inwoners van het eiland geven hun bestuur een 5,2 als rapportcijfer terwijl ze de 
Nederlandse regering met een 4,7 beoordelen. Wel zijn van de drie eilanden de inwoners van dit 
eiland het meest van mening dat zij invloed kunnen uitoefenen op zowel het eigen bestuur als dat 
in Den Haag (en schatten zij hun beïnvloedingsmogelijkheden ook groter in dan de gemiddelde 
Nederlander doet).  
 
Ten aanzien van de financiële verhoudingen wijst het onderzoek het volgende uit. In 2014 was het 
relatieve aandeel van de zorguitgaven op Bonaire duidelijk hoger dan op St. Eustatius en Saba; in 
mindere mate gold dit ook voor de uitgaven in de sfeer van onderwijs en sociale zaken. In het 
algemene overzicht bleek dat voor Caribisch Nederland de verhouding tussen rijksuitgaven en 
rijksbelastingen 2,7 is. Voor Bonaire is die verhouding met 2,1 echter lager. Voor St. Eustatius en 
Saba is die verhouding met 4,5 respectievelijk 6,2 juist hoger. 
9.2.2 Saba 
Het politiek dualisme wordt op Saba niet breed omarmd. Aanvankelijk werd getracht de scheiding 
tussen eilandsraad en bestuurscollege nadrukkelijk vorm te geven, maar de verwijdering tussen 
beiden die dat tot gevolg had, werd door geen van de partijen als plezierig ervaren. Bovendien 
wordt binnen het eilandsbestuur de opvatting gedeeld dat het niet gepast is dat een eilandsraadslid 
met slechts een fractie van het aantal stemmen van dat wat de gedeputeerde heeft, de betreffende 
 157 RAPPORT | Werking nieuwe bestuurlijke structuur Caribisch Nederland | DSP-groep
