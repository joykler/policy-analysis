3 Caribische context 
De werking van de nieuwe bestuurlijke structuur van Caribisch Nederland kan niet goed losgezien 
worden van de voorgeschiedenis en de bijzondere bestuurlijke context van de eilanden. In dit 
hoofdstuk wordt daarom aandacht besteed aan beide onderwerpen. 
 
3.1 Voorgeschiedenis 
Sinds 10 oktober 2010 maken de eilanden Bonaire, Sint Eustatius en Saba als openbaar lichaam 
onderdeel uit van het Nederlandse staatsbestel. Deze bestuurlijke integratie is het rechtstreekse 
gevolg van de ontmanteling van de Nederlandse Antillen dat al vanaf zijn ontstaan in 1954 als 
staatsverband moeilijk bestuurbaar bleek. Aanvankelijk bestonden de Nederlandse Antillen uit de 
eilandgebieden Aruba, Curaçao, Bonaire, Saba, Sint Eustatius en Sint Maarten maar het gebrek 
aan maatschappelijke en culturele samenhang tussen de eilanden zorgde er van meet af aan voor 
dat een gemeenschappelijke Antilliaanse identiteit ontbrak. Veeleer was sprake van twee 
'Antilliaanse identiteiten', een 'bovenwinds' en een 'benedenwinds'. Wat ook ontbrak was een 
gemeenschappelijke visie over hoe gezamenlijk de Nederlandse Antillen te besturen. In plaats 
daarvan bestond een naar binnengebrachte insulaire mentaliteit die ervoor zorgde dat politici er 
sterk naar neigden het belang van het eiland van herkomst voorop te stellen.  
 
Bovendien werd op de meeste eilanden de Nederlandse Antillen primair beleefd als een Curaçaose 
aangelegenheid. Vooral Aruba ervoer het Antilliaanse staatsverband als last die de Arubaanse 
zaakbehartiging belemmerde waardoor zij met name vanaf de jaren zeventig openlijk een 
autonome status voor het eiland in het Koninkrijk begon te bepleiten. Na jarenlange 
onderhandelingen verkreeg Aruba in 1986 deze felbegeerde status aparte.  
 
Voor Nederland was de status in beginsel een tussenfase die moest uitmonden in de volledige 
onafhankelijkheid van het eiland. Toen die optie in de loop van de jaren negentig niet meer 
realistisch bleek en de bestuurlijke problemen van de Nederlandse Antillen begonnen te escaleren 
startte men gesprekken met de resterende eilanden van de Nederlandse Antillen over mogelijk 
nieuwe staatkundige verhoudingen in het Caribische deel van het Koninkrijk. Deze besprekingen 
werden geflankeerd door de consultatie van de bevolking van de Antilliaanse eilanden. Uit de 
referenda – die plaatsvonden tussen 2000 en 2005 – werd duidelijk dat de bevolking van Sint 
Maarten en van Curaçao een status als autonoom land binnen het Koninkrijk ambieerden. De 
bevolking van Bonaire en van Saba spraken zich uit voor een directe band met Nederland, terwijl 
de bevolking van Sint Eustatius bij meerderheid de continuering van het Nederlands-Antilliaans 
staatsverband verkoos.  
 
Op 22 oktober 2005 werd een Hoofdlijnenakkoord gesloten tussen Nederland, de Nederlandse 
Antillen en de vijf afzonderlijke eilanden. Dit akkoord vormde het startpunt voor de verdere 
 21 RAPPORT | Werking nieuwe bestuurlijke structuur Caribisch Nederland | DSP-groep
