Over het algemeen wordt deze bepaling als doeltreffend aangemerkt. Voor het Cft is dit een 
belangrijk instrument om een vinger aan de pols te houden en daar waar nodig het bestuurscollege 
van advies te voorzien. Wel wordt getwijfeld aan de doelmatigheid van het instrument omdat het 
niet differentieert naar de kwaliteit van het financieel beheer van het openbare lichaam. Ongeacht 
of het financieel meer of minder op orde is, moeten de eilanden dezelfde informatie verstrekken. 
Omdat op geen van de eilanden de gevraagde informatie eenvoudig uit de systemen gehaald kan 
worden, leveren de kwartaalrapportages enorme bureaucratische belasting op voor de eilanden. De 
opmerking van de zijde van directie Koninkrijksrelaties dat de rapportages er niet alleen zijn voor 
het Cft, maar ook voor de interne controle van de openbare lichamen vindt weinig weerklank op de 
eilanden. Daar wordt gezegd dat zij op basis van veel eenvoudiger toegankelijke financiële 
parameters tot een betrouwbaar overzicht van hun financiële positie komen. 
 
In het verlengde van artikel 22 FinBES kan ook gekeken worden naar artikel 33 FinBES waarin 
bepaald is in lid 2 dat indien het bestuurscollege bepaalde noodzakelijke beleidsmaatregelen niet 
tijdig vaststelt implementeert of uitvoert en daardoor de haalbaarheid van de uitgaven- en 
inkomstenramingen in gevaar komt, het College financieel toezicht dit onder de aandacht brengt 
van het bestuurscollege middels een rapport. Dat rapport kan aanbevelingen bevatten met 
betrekking tot de te treffen voorzieningen. Het bestuurscollege moet vervolgens binnen veertien 
dagen aan het College financieel toezicht meedelen op welke wijze rekening wordt gehouden met 
het rapport. Ook deze bepaling lijkt in het kader van het verbeteren van het financieel beheer een 
effectieve bepaling omdat het het Cft bevoegt te adviseren wanneer noodzakelijk geachte 
maatregelen uitblijven. 
 
4.4 Tot slot 
In dit hoofdstuk is het functioneren van de nieuwe bestuurlijke structuur van Caribisch Nederland 
beschreven voor wat betreft het lokale bestuur. Uit het onderzoek blijkt dat het systeem van 
checks-and-balances op verschillende onderdelen niet of anders functioneert dan de wetgever voor 
ogen had. In de eerste plaats laat het onderzoek zien dat het horizontale toezicht, uitgeoefend door 
de eilandsraad en daarbij ondersteund door de rekenkamer zwak is en dat de eilandsraad niet 
goed in staat blijkt actief gebruik te maken van haar kaderstellende bevoegdheden. Dit wordt verder 
bemoeilijkt door het feit dat de bestuurscolleges over het algemeen geen uitgewerkte 
regeerprogramma’s of begrotingen hebben die kunnen dienen als toetsingskaders voor beleid. 
Vaak wordt het ambtelijk apparaat ook gezien als een vorm van horizontale controle omdat de 
daarin aanwezige expertise door het bestuurscollege gebruikt kan worden om voorstellen aan te 
spiegelen en beleidsvoornemens verder uit te werken. Die rol kan op dit moment niet goed worden 
opgepakt. Vaak is sprake van onvoldoende vertrouwen in de kwaliteit van de ambtenaren en zelfs 
openlijk wantrouwen tussen bestuurders en directeuren en diensthoofden. Ook worden meer dan 
eens door bestuurders formele lijnen waarlangs afstemming en besluitvorming zou moeten 
plaatsvinden veronachtzaamd hetgeen de slagkracht en voorspelbaarheid van het openbaar 
bestuur niet ten goede komt.  
 
 84 RAPPORT | Werking nieuwe bestuurlijke structuur Caribisch Nederland | DSP-groep
