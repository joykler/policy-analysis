leggen voor hun daden (Welzel & Inglehart, 2008). Als gevolg daarvan wordt de pakkans bij het 
plegen van (ambtelijke) vergrijpen gereduceerd. In de tweede plaats, en meer fundamenteel, wordt 
in machtsongelijke samenlevingen bestuurders een gedragsnorm verschaft te handelen naar eigen 
inzicht, daarbij zo nodig regels overtredend (Jahan & Shahan, 2008; Pillay, 2008). Hoewel niet 
specifiek onderzoek is gedaan naar Caribisch Nederland wordt op basis van onderzoek op Curaçao 
een indicatie verkregen dat machtsongelijkheid als fenomeen in Caribisch Nederland aanzienlijk 
meer maatschappelijk geaccepteerd is dan in Europees Nederland (Nauta 2011b). 
 
Onzekerheidsvermijding wordt bepaald door de mate waarin samenlevingen de voorkeur geven 
aan stabiliteit en de mate waarin verzet is tegen risico’s, afwijkingen en veranderingen. In 
onzekerheidsvermijdende samenlevingen zoeken personen stabiliteit in datgene wat bekend is. 
Niet zo zeer de vatbaarheid voor maar de continuïteit van politieke patronage wordt door deze 
culturele oriëntatie bepaald. Als eenmaal een patron-client relatie is ontstaan dan neigt deze ernaar 
zich te bestendigen omdat het ontbinden van de patronagebanden tot onzekerheid leidt (Shleifer & 
Vishny, 1993). In economisch zware tijden nemen onzekerheden exponentieel toe en de druk om te 
participeren in patronagerelaties zal navenant groeien. Oostindie & Sutton (2006) geven in hun 
‘Small scale and quality of governance’ aan dat een dergelijke geneigdheid ook in de Caribische 
rijksdelen aanwezig geacht mag worden. 
 
De sociaaleconomische situatie op de eilanden is een vijfde factor die het voornoemde risico op 
aantasting van goed bestuur versterkt. In Caribisch Nederland is – naar Europees Nederlandse 
maatstaven – het welvaarts- en opleidingsniveau relatief laag. Armoede zorgt voor afhankelijkheid. 
Politici voelen als gevolg hiervan de druk om overheidsdiensten in te zetten als ruilmiddel voor 
electorale steun. In de tweede plaats beïnvloedt armoede de politieke oriëntatie van de 
samenleving. Het leven van een relatief groot deel van de bevolking in de West wordt gekenmerkt 
door materiële gebreken. Hoge democratische idealen staan in de Maslov-piramide een stuk lager 
dan materiële behoeftebevrediging waardoor het begrijpelijk wordt dat burgers geen bezwaar 
hebben wanneer zij hun politieke steun kunnen ruilen voor een financiële bijdrage aan het 
huishouden of zelf een betaald baantje binnen de openbare dienst. Dat het algemeen belang en 
daarmee op termijn het individu ook benadeeld wordt, is een erg abstract idee dat bovendien een 
voldoende opleidingsniveau van de kiezers veronderstelt. Aan die voorwaarde wordt op de 
eilanden lang niet altijd voldaan.  
 24 RAPPORT | Werking nieuwe bestuurlijke structuur Caribisch Nederland | DSP-groep
