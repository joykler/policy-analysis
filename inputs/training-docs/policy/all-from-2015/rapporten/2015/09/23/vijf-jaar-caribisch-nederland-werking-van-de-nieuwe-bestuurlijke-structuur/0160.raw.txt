structuur functioneert relatief veel ruimte biedt voor bestuurders oneigenlijk gebruik te maken van 
bevoegdheden. Dit roept de vraag op of het systeem van checks-and-balances in de nieuwe 
bestuurlijke structuur wel voldoende toegesneden is op de bijzondere context waarbinnen het 
openbaar bestuur in Caribische Nederland moet functioneren.  
 
Sinds 10 oktober 2010 zijn ook geheel nieuwe thema’s naar voren gekomen. Een van de meest 
significante betreft wellicht die van de belangenbehartiging en belangenvertegenwoordiging van de 
bevolking van de eilanden. Uit het onderzoek blijkt dat de eilanden niet goed in staat zijn hun 
behoeftes en voorkeuren in Den Haag effectief voor het voetlicht te brengen. Enerzijds wordt dit 
veroorzaakt door de geringe omvang en beperkte kwaliteit van hun ambtelijk apparaat die het hen 
belet om een passend antwoord te geven op de overweldigende stroom aan informatie en vragen 
vanuit Den Haag. Anderzijds draagt ook de huidige verdeling van taken en verantwoordelijkheden 
tussen Rijk en openbaar lichaam niet bij aan een effectieve belangenbehartiging van de eilanden. 
Europees Nederlandse aangelegenheden slokken om begrijpelijke redenen het overgrote deel van 
de aandacht van de Nederlandse bewindspersonen op. Omdat de eilanden echter ook in 
Nederlands parlement geen belangrijk thema zijn is de focus van ministers op Caribisch Nederland 
doorgaans gering. Dit leidt ertoe dat Den Haag soms slordig op Rijkstaken acteert op de eilanden 
zonder dat de verantwoordelijke minister daarop aangesproken wordt. Noodremprocedures zoals 
het burgerinitiatief of het raadgevend referendum zijn voor de eilanden ook geen manier om alsnog 
politieke aandacht te vragen omdat hun inwonertal het gebruik van beide democratische middelen 
onbereikbaar maakt.  
 
De risico's op slordige bejegening wordt verder vergroot doordat de departementen overwegend 
verkokerd werken. Vanuit het perspectief van de eilanden is dat geen goede zaak omdat veel 
beleidsdomeinen van ministeries overlappen en daarom vragen om een integrale aanpak. In de 
nieuwe bestuurlijke structuur is de Rijksvertegenwoordiger primair aangewezen als de partij die de 
verkokering moet doorbreken. Zijn bevoegdheden om samenhang te creëren in het Rijksbeleid zijn 
echter beperkt omdat hij geen doorzettingsmacht geniet. Het Rijksbeleid liet zich in de afgelopen 
jaren dan ook vaak als weinig samenhangend en zelfs als onvoorspelbaar typeren. Een situatie die 
aandacht behoeft, gegeven het feit dat de eilanden in verhouding tot gemeentes juist minder 
(financiële) autonomie genieten en mede daardoor meer op het Rijk aangewezen zijn. Dit roept niet 
alleen de vraag op of de manier waarop de eilanden hun behoeftes kenbaar kunnen maken wel 
met voldoende waarborgen omkleed is maar ook of de rijkscoördinatie niet steviger aangezet moet 
worden.  
 
 
 160 RAPPORT | Werking nieuwe bestuurlijke structuur Caribisch Nederland | DSP-groep
