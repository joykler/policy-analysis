2.2 Onderzoeksaanpak 
Het onderzoek viel uiteen in drie fasen. In het vervolg van deze paragraaf wordt per fase en 
chronologisch het verloop van het onderzoek geschetst. 
2.2.1 Fase 1: voorbereiding 
Deskresearch 
De eerste fase startte met het verrichten van een uitgebreid deskresearch. Binnen dit onderdeel 
werd kennis genomen van reeds eerder uitgevoerde (deel) evaluaties en-onderzoeken, 
beleidsnotities/circulaires, wet en regelgeving en overige officiële publicaties van de Staat. Ook 
werd wetenschappelijke literatuur over kleinschaligheid, insularisme en politieke cultuur 
geraadpleegd (zie bijlage 3 voor een totaal overzicht van geraadpleegde bronnen). Op basis van de 
geraadpleegde bronnen werden vervolgens drie stukken geproduceerd die ter becommentariëring 
aan de begeleidingscommissie werden voorgelegd. Het betrof: 
 Caribische context. In dit document werden de bestuurskundige inzichten gebundeld over de 
invloed van kleinschaligheid en democratische cultuur op het openbaar bestuur. Dit stuk is 
opgenomen als hoofdstuk 3 van deze rapportage. 
 Institutioneel stelsel. In dit document werd beschreven op welke manier het openbaar 
bestuur van de openbare lichamen is ingericht en op welke onderdelen die inrichting afwijkt 
van Nederlandse gemeenten. Deze notitie is gebruikt om de vragenlijsten op te baseren. De 
formele beschrijving van de afzonderlijke bestuursorganen (hoofdstuk 4) en de verhouding 
tussen Rijk en OL (hoofdstuk 5) is aan deze notitie ontleend.  
 Ontwikkeling van de financiën. In dit document werd beschreven hoe de financiële 
verhoudingen van de eilandelijke en Rijksuitgaven zijn verlopen sinds 10 oktober 2010. Deze 
notitie is opgenomen als hoofdstuk 7 in deze rapportage. 
Belevingsonderzoek 2015 
Zoals aangegeven in de inleiding van dit rapport verrichtte het Sociaal Cultureel Planbureau voor 
de evaluatiecommissie Caribisch Nederland het onderzoek naar het voorzieningenniveau in 
Caribisch Nederland. In dat kader liet zij door CurConsult een belevingsonderzoek 2015 afnemen 
onder een representatieve steekproef van in totaal 750 inwoners op de drie eilanden. Van de in 
totaal 53 enquêtevragen hadden er 10 betrekking op nieuwe bestuurlijke structuur (zie bijlage 5 
voor de gebruikte vragenlijst). De 10 vragen werden door DSP-groep aangeleverd en waren 
grotendeels overgenomen uit langlopende Nederlandse monitoringsonderzoeken van het COP en 
de Eurobarometer. De keuze om aan te sluiten bij bestaand onderzoek werd gemotiveerd doordat 
daarmee de uitkomsten van de enquête in Caribisch Nederland konden worden vergeleken met de 
uitkomsten in Europees Nederland. Het belevingsonderzoek 2015 werd afgenomen in de periode 7 
tot en met 21 april 2015. 
2.2.2 Fase 2: toetsen van de werking van de organisatie van het openbaar bestuur 
Binnen het onderzoek is in de tweede fase veldwerk verricht op alle drie de eilanden en heeft 
analyse plaatsgevonden van registratiegegevens van de Rijksvertegenwoordiger en het College 
financieel toezicht Bonaire, Sint Eustatius en Saba (Hierna te noemen: Cft).  
 15 RAPPORT | Werking nieuwe bestuurlijke structuur Caribisch Nederland | DSP-groep
