De FinBES kent diverse bepalingen ten aanzien van de financiële functie. Zo dient de eilandsraad – 
uiterlijk 15 november – een begroting voor het komende begrotingsjaar vast te stellen. Zoals 
hiervoor vermeld, moet die begroting worden goedgekeurd door de Minister van Binnenlandse 
Zaken en Koninkrijksrelaties. Goedkeuring kan alleen worden onthouden wegens het in strijd zijn 
met het recht of met het financieel belang van het openbaar lichaam (artikel 19, tweede lid 
FinBES). Het bestuurscollege mag geen uitgaven doen die niet zijn geraamd in een goedgekeurde 
begroting of een goedgekeurd besluit tot wijziging van de begroting en het financieel beheer moet 
zodanig georganiseerd zijn dat dit ook daadwerkelijk niet gebeurt (artikel 15 FinBES).  
 
Na afloop van het begrotingsjaar dient de jaarrekening, samen met een jaarverslag, door het 
bestuurscollege aan de eilandsraad te worden aangeboden om verantwoording af te leggen over 
het gevoerde bestuur (artikel 28 FinBES). Een of meer door de eilandsraad aangestelde 
accountants controleren die rekening ten behoeve van de eilandsraad. De eilandsraad stelt bij 
eilandsverordening regels vast voor de controle op het financieel beheer en op de inrichting van de 
financiële organisatie. Die eilandsverordening moet waarborgen dat de rechtmatigheid daarvan 
wordt getoetst. Artikel 38 van de FinBES bepaalt meer in het algemeen binnen welke 
randvoorwaarden de betreffende accountants moeten opereren. De accountant moet in ieder geval 
een verklaring verstrekken en een verslag van bevindingen uitbrengen. De verklaring dient een 
expliciet oordeel te bevatten over de rechtmatigheid van de totstandkoming van de inkomsten en 
uitgaven. Na vaststelling van de jaarrekening en eventueel het indemniteitsbesluit worden deze 
door tussenkomst van het College financieel toezicht naar de minister gezonden, voor 15 juli van 
het jaar volgend op het begrotingsjaar (artikel 31 FinBES). Het College financieel toezicht heeft de 
mogelijkheid een accountant een onderzoek te laten doen naar de jaarrekening en kan, als de 
jaarrekening daar aanleiding toe geeft, aan het bestuurscollege een advies geven over wijziging 
van de lopende begroting naar aanleiding van gebleken tekorten op gewone diensten, 
kapitaaldiensten of overschrijding van de rentelastnorm. 
 
In artikel 28 FinBES is het uitbrengen van een jaarverslag verplicht gesteld, omdat een jaarverslag 
ook de programmaverantwoording en paragrafen behelst. Het jaarverslag moet een getrouw beeld 
geven van de openbare financiën op de balansdatum, de ontwikkeling gedurende het boekjaar en 
de resultaten. Het jaarverslag bevat tevens een beschrijving van de voornaamste risico’s en 
onzekerheden waarmee het eiland wordt geconfronteerd. Door de eilandsraad van deze informatie 
te voorzien, wordt het inzicht in de financiële positie van het eiland duidelijker en kunnen de risico’s 
beperkt blijven zo is de gedachte van de wetgever. In de in paragraaf 4.1.6 genoemde BBV BES 
zijn de eisen voor het jaarverslag nader uitgewerkt.  
 
In hoofdstuk IV van de FinBES wordt voor de drie openbare lichamen de bevoegdheid gecreëerd 
zelf lokale eilandbelastingen op te leggen (de belastingvormen staan limitatief opgesomd). De 
opbrengst van deze belastingen die op het openbare lichaam wordt gerealiseerd, is in beginsel vrij 
te besteden door het desbetreffende openbare lichaam. Er is ook voorzien in de bevoegdheid tot 
het heffen van rechten. Daarbinnen kan een onderscheid worden gemaakt tussen: 1) de algemene 
beginselen, 2) de grondbelasting, 3) de overige lokale heffingen en 4) de formeelrechtelijke 
inbedding en invordering van de lokale heffingen en rechten.  
 
 68 RAPPORT | Werking nieuwe bestuurlijke structuur Caribisch Nederland | DSP-groep
