regelmaat de eilanden, zo blijkt uit het onderzoek. Tegelijkertijd wordt erop gewezen dat het voor 
de eilanden bijzonder lastig is om effectief controle uit te oefenen op Haags beleid en wetgeving. In 
tegenstelling tot bijvoorbeeld Nederlandse gemeenten die zich vertegenwoordigd weten door de 
VNG kunnen de openbare lichamen niet beschikken over experts die de beleidsontwikkelingen in 
Den Haag kritisch volgen. Bovendien kunnen politici in Den Haag zich onzorgvuldigheden op het 
Caribische dossier veroorloven zonder dat zij politieke schade oplopen. De Europees Nederlandse 
kiezer – naar wie de bewindspersonen zich primair richten – heeft voor de eilanden simpelweg te 
weinig belangstelling en de Tweede Kamer heeft daarom geen prikkel veel aandacht aan het 
onderwerp te wijden.  
Binnen het onderzoek is expliciet gevraagd naar een eventueel democratisch tekort. Naast het 
ontbreken van rechtstreekse vertegenwoordigers in de Staten Generaal en de formele 
onmogelijkheid beleidsprioriteiten te zetten of punten in het Haagse te agenderen werd binnen het 
onderzoek ook de staatsrechtelijke positie van het openbare lichaam aangemerkt als een 
democratisch tekort. De huidige status mag volgens sommigen niet worden opgevat als de wens 
van het volk, omdat de referenda waarop de huidige status gebaseerd is niet zouden voldoen aan 
wat volkenrechtelijk gezien mag worden als een correcte volksraadpleging. 
Verschillen per eiland 
In dit hoofdstuk is voor wat betreft het bevolkingsonderzoek uitgesplitst naar eiland. Op basis van 
die uitsplitsing komt duidelijk naar voren dat inwoners van Saba van de drie openbare lichamen het 
meest positief gestemd zijn. Zowel over het eigen bestuur, de regering in Nederland als het 
functioneren van de democratie in het algemeen. Dat beeld komt ook terug in de interviews met de 
bestuurders: weliswaar is de formele invloed sinds 10 oktober 2010 afgenomen maar met goede 
lobby-activiteiten in Den Haag kan volgens de Sabanen ook het nodige worden bereikt.  
 
Op Sint Eustatius wordt het meest negatieve geluid geventileerd. Van de zijde van het bestuur van 
dat openbare lichaam wordt aangegeven dat er vrijwel geen beïnvloedingsmogelijkheden zijn en 
worden bepaalde aspecten van de huidige relaties met Europees Nederland aangemerkt als 
'neokoloniaal'. Van de kant van Bonaire wordt vooral benadrukt dat in het Nederlandse parlement 
geen van de 225 Kamerleden afkomstig is van de eilanden maar dat desondanks toch daar het 
laatste woord wordt gezegd over wetgeving en beleid dat van kracht wordt in Caribisch Nederland.  
 
 
 116 RAPPORT | Werking nieuwe bestuurlijke structuur Caribisch Nederland | DSP-groep
