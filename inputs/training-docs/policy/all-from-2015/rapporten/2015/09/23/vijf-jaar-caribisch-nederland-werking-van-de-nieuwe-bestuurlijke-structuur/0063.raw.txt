Hiervoor worden verschillende redenen genoemd die al eerder in dit hoofdstuk ter sprake kwamen. 
Aan de ene kant wordt verteld dat de capaciteit en de kwaliteit van de bezetting van de formatie het 
ambtelijk apparaat belet een sterk tegenwicht te bieden aan het bestuurscollege. Het niet invullen 
van formele formatieplaatsen op diverse beleidsfuncties binnen de openbare lichamen wordt dan 
ook van de zijde van de ambtenarij gezien als een sterk aandachtspunt. Een geïnterviewde vertelt: 
‘Het is absurd dat de reactie van het openbaar lichaam op het meerjarenplan van de 
Rijksvertegenwoordiger door KPMG moet worden geschreven. Wat weten zij nu van kinderrechten 
en armoede. Dat is nu juist de core business [van het ambtelijk apparaat].’ 
 
Met name op Sint Eustatius en Bonaire wordt aan de andere kant ook gesproken van openlijke 
intimidatie en wantrouwen tussen bestuurscollege en ambtenarij. Dat wantrouwen zou niet alleen 
tot uitdrukking komen in frequente wisseling van diensthoofden en directeuren, maar ook in het 
openlijk ter discussie stellen van de kwaliteit van directeuren en het intrekken van mandaten. Van 
de zijde van het ambtelijk apparaat van de openbare lichamen wordt er ook op gewezen dat – zoals 
eerder vermeld in dit hoofdstuk – door bestuurders met regelmaat formele procedures niet in acht 
worden genomen en hiërarchische lijnen worden genegeerd. Voorts wordt van die zijde verteld dat 
lang niet alle relevante bestuursbesluiten met de verantwoordelijke directies worden gedeeld 
waardoor miscommunicatie – ook met Europees Nederland – optreedt.  
 
De ombudsfunctie is de achtervang van het horizontale toezicht. Burgers die geen gehoor vinden 
bij de overheid over een klacht over het optreden van diezelfde overheid kunnen hiervoor terecht bij 
de ombudsfunctionaris. Zoals beschreven wordt door de meeste geïnterviewden de toegevoegde 
waarde van de ombudsman onderschreven en opgemerkt dat met de introductie van deze 
waakhond een verbetering is geboekt ten opzichte van de periode voor 10 oktober 2010. Wel wordt 
aangegeven dat de werkwijze van de ombudsman teveel gericht is op schriftelijke zaakbehartiging, 
hetgeen minder effectief wordt geacht dan wanneer in fysiek overleg met de direct betrokkene zou 
worden afgestemd. Ook wordt gezegd dat er een culturele afstand bestaat tussen de medewerkers 
van de Nationale ombudsman en de inwoners van de eilanden. Die afstand wordt mede in de hand 
gewerkt door het feit dat zij geen Papiaments spreken en geen echte kennis zouden hebben van de 
lokale samenleving en de daar geldende mores. 
4.2.2 Verticaal toezicht 
Naast horizontaal toezicht wordt ook verticaal toezicht uitgeoefend in Caribisch Nederland. Binnen 
dat toezicht kan een onderscheid worden gemaakt tussen bestuurlijk verticaal toezicht waarin de 
Rijksvertegenwoordiger, de gezaghebber en de minister een rol spelen en het financieel verticaal 
toezicht waarin het college financieel toezicht en de minister een rol hebben.  
Bestuurlijk verticaal toezicht: formeel kader 
Het verticaal toezicht in Caribisch Nederland wijkt enigszins af van het verticale toezicht in 
Nederlandse gemeenten. In Europees Nederland speelt, ten aanzien van de kwaliteit van het 
gemeentebestuur, met name de provincie een toezichthoudende rol. De toezichthoudende taken 
van de provincie, worden onder de WolBES bij de openbare lichamen door of vanwege het Rijk 
verricht. Wel is - zoals eerder uiteengezet - tussen het Rijk en de openbare lichamen een 
 63 RAPPORT | Werking nieuwe bestuurlijke structuur Caribisch Nederland | DSP-groep
