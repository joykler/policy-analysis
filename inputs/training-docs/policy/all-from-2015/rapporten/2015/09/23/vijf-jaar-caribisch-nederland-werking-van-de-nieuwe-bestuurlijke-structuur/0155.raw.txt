9.1.2 In welke mate voelen de inwoners van Bonaire, Sint Eustatius en Saba zich 
(democratisch) vertegenwoordigd in de verhouding met het Europees deel van 
Nederland en (door Nederland) in de verhouding met de landen Sint Maarten, 
Curaçao en Aruba?  
Het onderzoek laat zien dat de inwoners van de drie eilanden zich niet sterk vertegenwoordigd 
voelen in de verhouding met het Europese deel van Nederland. Enerzijds wordt gewezen op het feit 
dat het huidige kiesstelsel er voor zorgt dat de eilanden niet in staat zijn om überhaupt één zetel in 
de Tweede Kamer te bemachtigen, anderzijds lijkt ook weinig belangstelling voor de Haagse 
politiek. Dit in tegenstelling tot de belangstelling voor de lokale eilandsraadsverkiezingen.  
 
Van de zijde van de openbare lichamen wordt soms ook een onverschillige houding van 
Nederlandse bewindspersonen ervaren. Die houding wordt mede geweten aan het feit dat de 
openbare lichamen geen factor van betekenis zijn voor het Nederlandse publiek waardoor ministers 
het zich kunnen veroorloven weinig aandacht te besteden aan de eilanden. Ook wordt de 
belangenbehartiging van de drie eilanden in het Koninkrijk door Europees Nederland lang niet altijd 
positief beoordeeld. Enerzijds omdat met de integratie in het Nederlandse staatsbestel er thans 
veel strikter wordt toegezien op de naleving van (reeds bestaande) wet- en regelgeving. Hetgeen 
onder meer de kosten van levensonderhoud zou verhogen. Anderzijds omdat er bij de invulling van 
ministeriele verantwoordelijkheden niet voldoende oog zou zijn voor de lokale gevolgen van 
bepaald beleidskeuzes of wetgeving. Daarmee zou de huidige situatie een verslechtering zijn ten 
opzichte van de periode voor 10 oktober 2010. Destijds kozen de eilanden niet alleen eigen 
vertegenwoordigers in de Staten kiezen maar had de regering van de Nederlandse Antillen op ieder 
eiland een bestuurskantoor waartoe bestuur en burgers zich rechtstreeks konden wenden. 
 
Tegelijkertijd wijst het onderzoek uit dat naast de informele afstemmingsmogelijkheden met Den 
Haag in verhouding met een gemiddelde gemeente velen malen groter zijn. Diverse 
bewindspersonen bezoeken met regelmaat de eilanden en vertegenwoordigers van de 
eilandbesturen worden op hoog ambtelijk niveau in Den Haag ontvangen. Ook vindt soms 
rechtstreekse afstemming plaats tussen de ambtenaren van de openbare lichamen en Haagse 
counterpartners.  
9.1.3 Hoe is de ontwikkeling van de financiële verhoudingen en van de eilandelijke en 
Rijksuitgaven verlopen? 
Het onderzoek laat zien dat de verhouding rijksuitgaven ten opzichte van decentrale uitgaven 
ongeveer 80/20 bedraagt. De decentrale uitgaven worden voor de helft bekostigd uit de vrije 
uitkering van het BES-fonds. Wordt de financiële verhouding tussen het Rijk en Caribisch 
Nederland met die in Europees Nederland vergeleken, dan blijkt dat in de Cariben meer centrale 
sturing plaatsvindt dan in Europa. Dat wil zeggen dat de openbare lichamen over een naar 
verhouding kleiner deel van het totale bedrag dat wordt uitgegeven aan de eilanden zelf kunnen 
beschikken. 
  
In de periode 2010 – 2015 zijn de totale uitgaven gemiddeld jaarlijks gestegen met 22%. Binnen het 
totaal zijn de rijksuitgaven het sterkst toegenomen, vandaar dat hun aandeel in het geheel steeg 
 155 RAPPORT | Werking nieuwe bestuurlijke structuur Caribisch Nederland | DSP-groep
