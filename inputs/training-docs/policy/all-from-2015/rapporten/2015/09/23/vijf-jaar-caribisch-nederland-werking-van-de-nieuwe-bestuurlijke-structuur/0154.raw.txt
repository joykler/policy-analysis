Uit het onderzoek blijkt dat de voornoemde manier van afstemmen tussen Den Haag en de 
eilanden geen garantie biedt dat voldoende rekening wordt gehouden met de lokale belangen. En 
dat evenmin gewaarborgd is dat wetten en Haags beleid in Caribisch Nederland goed uitvoerbaar 
zijn. Bovendien werken de ministeries overwegend verkokerd waardoor van integraliteit van beleid 
geen sprake is. De Rijksvertegenwoordiger kan de verkokering niet effectief doorbreken omdat hem 
weinig formele bevoegdheden ten dienste staan de partijen te dwingen gezamenlijk op te trekken 
op overlappende dossiers. De praktijk laat dan ook zien dat departementen vaak wel op adequate 
wijze invulling geeft aan de ministeriële verantwoordelijkheid maar dat met die invulling tegelijkertijd 
het algemeen belang van de eilanden niet goed gediend wordt. 
Bevindingen in perspectief 
Uit het voorgaande blijkt dat de uitvoeringspraktijk van het openbaar bestuur in Caribisch 
Nederland diverse aandachtspunten kent. Op grond hiervan kan echter niet de conclusie worden 
getrokken dat de eilanden ondermaats presteren. De vraag is namelijk: “wat had van de eilanden 
verwacht mogen worden gelet op de bijzondere omstandigheden waarin zij verkeren?”. Een 
schetsmatige vergelijking met gemeenten in Europees Nederland en enkele omliggende British 
Overseas Territories leert namelijk dat bestuurlijke entiteiten die gekenmerkt worden door een 
vergelijkbare schaalgrootte en/of geïsoleerde ligging vaak te kampen hebben met vergelijkbare 
uitdagingen. Zo is de rekruteringsgrond voor bestuurders en ambtenaren op de nabijgelegen Britse 
eilanden even problematisch. Ook de overlap bij bestuurders van sociale en professionele rollen is 
niet voorbehouden aan Caribisch Nederland. Ook in kleine gemeentes in Europees Nederland is 
daarvan sprake en levert dat de politiek een veel persoonlijker karakter op. Caribisch Nederland 
verschilt echter wel op een belangrijk punt met Europees Nederland: de armoede. Deze zorgt 
ervoor dat de inwoners van de eilanden sterker afhankelijk zijn van de overheid. Die afhankelijkheid 
vergroot de druk op bestuurders oneigenlijk gebruik te maken van bevoegdheden in ruil voor 
electorale steun.  
 
Voorts kan op basis van het onderzoek worden geconcludeerd dat veel van wat van de eilanden 
verwacht dan wel wettelijk gevorderd wordt, aangelegenheden zijn waar in Europees Nederland 
vaak al decennialange ervaring mee is opgedaan. Nieuwe taken of taken waarop een veel hoger 
niveau van uitvoering verlangd wordt dan in het verleden gewoon was, vereisen gewenning en de 
opbouw van expertise. Dat kost tijd en vijf jaar is wat dat betreft kort.  
 
Tot slot zij erop gewezen dat verschillende bestuurlijke uitdagingen van de eilanden ook in 
Europees Nederland spelen. Zo wordt het politiek dualisme in gemeenten lang niet altijd zo 
ingevuld dat de raad op onafhankelijke wijze het college van B&W controleert: ook daar vindt vaak 
buiten de oppositie om voorbespreking van besluitvorming plaats met de coalitiefracties. En niet 
alleen op gemeentelijk niveau maar ook in de Tweede Kamer. Bovendien worstelen kleine 
gemeenten vaak net zo goed met de 'diseconomies of scale' bij de uitoefening van hun taken. De 
geïsoleerde ligging van de Caribische eilanden maakt het echter onmogelijk om instrumenten die in 
Europees Nederland - onder meer binnen de kaders van de Wet gemeenschappelijke regelingen - 
geboden worden, te benutten. Dat betekent dat de eilanden in de praktijk voor verschillende taken 
alleen staan daar waar in Europees Nederland voor dezelfde taken de samenwerking wordt 
gezocht. Al met al omstandigheden die de voornoemde aandachtspunten enigszins in perspectief 
plaatsen. 
 154 RAPPORT | Werking nieuwe bestuurlijke structuur Caribisch Nederland | DSP-groep
