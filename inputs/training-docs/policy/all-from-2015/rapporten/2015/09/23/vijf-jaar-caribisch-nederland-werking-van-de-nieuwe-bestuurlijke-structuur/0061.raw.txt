Over de volle breedte van de geïnterviewden op de eilanden wordt de ombudsfunctie gezien als 
een waardevolle toevoeging aan het systeem van checks-and-balances. Ook wordt verteld dat 
burgers steeds beter de weg weten te vinden naar het instituut en dat daardoor de overheid scherp 
gehouden wordt. Wel wordt erop gewezen dat de medewerkers van de ombudsman geen 
Papiaments spreken, hetgeen met name op Bonaire een drempel opwerpt voor bepaalde 
bevolkingsgroepen. Dat roept volgens sommigen de vraag op of het instituut wel voor iedereen 
toegankelijk is. Voorts wijzen verschillende geïnterviewden binnen het bestuur en de ambtenarij 
erop dat de No te veel gebruik maakt van het schrijven van brieven terwijl dat op de eilanden 
minder effectief is dan het oplossen van problemen in individuele gesprekken. Ook zou het vaak 
lang duren voordat een zaak tot een resultaat komt. Tot slot wordt door een enkele bestuurder 
gewezen op de relatief hoge kosten die met de Nationale ombudsman gemoeid zijn. Dat zou 
volgens hen de vraag oproepen hoe bij de besteding van publieke middelen geprioriteerd wordt.  
 
4.2 Systeem van checks-and-balances 
In de voorgaande paragraaf zijn de afzonderlijke bestuursorganen beschreven. In deze paragraaf 
wordt aandacht besteed aan de onderlinge relaties van deze bestuursorganen zodat het systeem 
van checks-and-balances duidelijk wordt. Daarbij wordt, voor zover aan de orde, aangegeven in 
hoeverre tussen het Europese en Caribische deel van Nederland verschillen bestaan. Binnen het 
systeem van checks-and-balances wordt doorgaans een onderscheid gemaakt tussen drie rollen: 
regelsteller, uitvoerder van de regel en controleur van de naleving van de regel. In het kader van 
goed bestuur wordt verondersteld dat deze drie rollen niet in één hand verenigd mogen zijn. Binnen 
de openbare lichamen kunnen de eilandsraad tezamen met het bestuurscollege worden 
aangemerkt als de regelstellers, het bestuurscollege als de uitvoerders van de regels terwijl de 
controle op de uitvoering van de regels verdeeld is over meerdere actoren.  
 
Wat betreft de controle kan een onderscheid worden gemaakt tussen de horizontale keten en de 
verticale keten. De horizontale keten betreft de eilandsraad, lokale rekenkamer(functie), en de 
ombudsfunctie. Deze keten is ingericht met het oogmerk om kaderstelling, controle en 
verantwoording met elkaar in samenhang te brengen. De verticale keten wordt gevormd door de 
Rijksvertegenwoordiger, de gezaghebber en het Cft die onder verantwoording van de betreffende 
ministers toezicht houden. In het vervolg van deze paragraaf wordt deze tweedeling aangehouden. 
4.2.1 Horizontaal toezicht 
68
Zoals beschreven onder 4.1.1 is de inrichting van de horizontale toezicht per 10 oktober 2010 in 
Caribisch Nederland gewijzigd. Waar in de Antilliaanse tijd sprake was van politiek monisme zijn 
thans de eilandsraad en het bestuurscollege ontvlochten en geeft de eilandsraad – veel explicieter 
dan in het verleden – primair invulling aan het horizontale toezicht. Uit de voorgaande paragrafen is 
gebleken dat de horizontale controle in Caribisch Nederland zwak is. Het ontbreekt de leden van de 
 
 
 
Noot 68 Horizontaal toezicht is in tegenstelling tot hoger toezicht geen wettelijk verankerd begrip. Het gaat hier om 
een bestuurskundig concept dat in het kader van goed bestuur gebruikt wordt. 
 61 RAPPORT | Werking nieuwe bestuurlijke structuur Caribisch Nederland | DSP-groep
