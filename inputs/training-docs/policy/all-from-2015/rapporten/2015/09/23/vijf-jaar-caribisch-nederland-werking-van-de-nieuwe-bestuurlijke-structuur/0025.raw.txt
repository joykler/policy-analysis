4 Functioneren nieuwe bestuurlijke 
structuur: lokaal bestuur 
In dit hoofdstuk worden de opzet en het functioneren van de nieuwe bestuurlijke structuur van 
Caribisch Nederland besproken. Daarbij ligt de focus op het lokaal bestuur. Dit hoofdstuk valt 
uiteen in twee delen. In het eerste deel worden de afzonderlijke bestuursorganen, die tezamen de 
bestuurlijke structuur vormen, beschreven. Deze beschrijving heeft zowel betrekking op de formele 
wettelijke taakstelling als op de wijze waarop de bestuursorganen daar in de praktijk invulling aan 
geven. In het tweede deel van het hoofdstuk wordt het bestuurlijke stelsel dat is opgebouwd uit de 
afzonderlijke bestuursorganen integraal en in onderlinge samenhang beschreven, zodat inzicht 
wordt gekregen in de opzet en het feitelijke functioneren van het systeem van checks-and-
balances. Met deze beschrijving wordt deels antwoord gegeven op de volgende hoofdvragen van 
de evaluatie: 
Hoofdvraag 2: In welke mate is het bestuur van de openbare lichamen doeltreffend, deugdelijk en 
effectief?  
Hoofdvraag 3: Hoe is omgegaan met de bevoegdheden en taken van de verschillende 
bestuursorganen?  
 
Voorafgaand aan de beschrijving van het functioneren van de nieuwe bestuurlijke structuur wijzen 
de auteurs erop dat bij de beschrijving vooral aandacht is geweest voor datgene wat voor 
verbetering vatbaar is. Dat is geen bewuste keuze geweest, maar het gevolg van het feit dat de 
meeste respondenten geneigd waren een bijdrage te leveren aan het (verder) verbeteren van de 
situatie op de eilanden. Die – op zich positieve – instelling had echter tot gevolg dat het accent in 
de gesprekken vaak kwam te liggen bij wat niet goed gaat. Of zoals een respondent na afloop van 
het interview opmerkte: ‘Lang niet alles gaat slecht. Maar vanuit onze betrokkenheid voor het 
onderwerp noemen we juist deze onderwerpen.’ 
 
4.1 Afzonderlijke bestuursorganen 
In deze paragraaf worden de bestuursorganen die tezamen de nieuwe bestuurlijke structuur 
vormen, besproken. Voor een goed begrip van deze organen is het echter nuttig de nieuwe 
bestuurlijke structuur en de achterliggende keuzes eerst kort op hoofdlijnen te schetsen. Deze 
paragraaf begint daarom met een dergelijke schets. 
 25 RAPPORT | Werking nieuwe bestuurlijke structuur Caribisch Nederland | DSP-groep
