departementale coördinator überhaupt een bezoek brengt aan de eilanden. Dat verschil wordt ook 
zichtbaar in de beleidsontwikkeling in Den Haag. Sommige ministeries lijken hun oor meer te 
luisteren te leggen bij hun lokale liaison dan andere ministeries. Van de zijde van 
liaisons/diensthoofden wordt verteld dat zij soms op onbegrip in Den Haag stuiten. Een Haagse 
beleidscoördinator vertelt: 
‘Je merkt aan de Nederlandse beleidsambtenaar dat ze vaak geen weet hebben van de lokale 
situatie. Voor handelsmissies worden vanwege de culturele verschillen maanden uitgetrokken, 
terwijl Caribisch Nederland gewoon Nederland is. Maar het is echt een misvatting dat Caribisch 
Nederland gewoon Nederland is.’ 
 
Verschillende coördinatoren vertellen dat veel beleidsmedewerkers in Den Haag het Caribische 
dossier gewoon erbij moeten doen. De Nederlandse zaak vraagt echter al zo veel aandacht dat 
geen echte focus voor het Caribische dossier verwacht mag worden. Dat kan betekenen dat 
signalen die door liaisons worden afgegeven niet altijd worden opgepakt. Als voorbeeld werd onder 
andere de recente verhoging van IND-leges aangehaald. In Den Haag werd op ambtelijk niveau 
besloten dat in Caribisch Nederland het Nederlandse uitgangspunt moest worden overgenomen dat 
de leges kostenneutraal zouden zijn. Dit leidde tot een verdubbeling van de kosten. Van de zijde 
van de directie Koninkrijksrelaties wordt verteld:  
‘Voor de eilanden was de impact van deze verdubbeling echter onevenredig groot omdat in 
tegenstelling tot Nederland een groot deel van de arbeidscapaciteit van buiten de landsgrenzen 
moet worden aangetrokken. Het ministerie van V&J overzag vermoedelijk niet dat de lokale impact 
van deze maatregelen een onevenredige verhoging van de cost of doing business tot gevolg had. 
Deze gevolgen zouden bij dergelijke beleidskeuzes kenbaar moeten zijn.’ 
 
Naast dat er voor de departementen geen eenduidige werkwijze is over op welk moment en op 
welke wijze liaisons betrokken worden bij Haagse beleidsontwikkeling is er ook geen vaste 
werkvorm voor de wijze waarop afgestemd moet worden met het openbaar lichaam. Zo blijkt uit de 
interviews dat sommige ambtenaren van het openbaar lichaam rechtstreeks contact hebben met 
Den Haag maar dat vertegenwoordigers van het bestuurscollege dat ook hebben. Ook 
onderhouden zowel de liaisons als de Rijksvertegenwoordiger contacten met het lokaal bestuur. De 
liaisons hebben dergelijk contact eveneens op ambtelijk niveau, waarbij soms ook de 
verantwoordelijke directeur van de betreffende directie gepasseerd wordt. Tijdens het onderzoek 
beklaagde een (oud) Rijksvertegenwoordiger zich over deze gang van zaken, omdat ondoorzichtig 
wordt wie waaraan werkt en wie waarvoor verantwoordelijk is. Tegelijkertijd werd van de zijde van 
het Nederlandse ambtelijke apparaat erop gewezen dat de Rijksvertegenwoordiger zich soms ook 
inhoudelijk verstaat met de bestuurders van de eilanden op de onderwerpen waarvoor zij 
verantwoordelijk zijn, zonder dat zij daarover geconsulteerd werden. Dat zou volgens de 
geïnterviewden bijdragen aan misverstanden en te hoog gespannen verwachtingen.  
Hoe het ook zij, de onderzoekers concluderen dat de formele lijnen niet altijd even helder zijn, en 
daar waar ze wel helder zijn worden ze niet altijd consequent opgevolgd.  
 100 RAPPORT | Werking nieuwe bestuurlijke structuur Caribisch Nederland | DSP-groep
