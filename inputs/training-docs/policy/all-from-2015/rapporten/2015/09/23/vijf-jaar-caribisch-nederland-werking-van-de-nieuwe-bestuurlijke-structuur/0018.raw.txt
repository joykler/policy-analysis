Inloopmomenten 
Ten behoeve van het onderzoek werden op alle drie de eilanden verschillende inloopmomenten 
georganiseerd waar eenieder alles naar voren kon brengen wat hij/zij van belang achtte voor de 
evaluatie. De inloopmomenten werden gezamenlijk met het SCP gedaan. Door de onderzoekers 
zijn op Saba deze inloopmomenten bijgewoond. Op de andere eilanden woonde alleen het SCP de 
momenten bij. De onderzoekers van SCP hebben DSP-groep naderhand de informatie verstrekt 
van de inloopmomenten die van belang kon zijn voor de deelevaluatie van de nieuwe bestuurlijke 
structuur van Caribisch Nederland.  
Reacties via de website 
De evaluatiecommissie Caribisch Nederland heeft gedurende de looptijd van de evaluatie een 
website gehad. Op deze website konden bezoekers berichten posten of via een antwoordformulier 
berichten mailen aan de commissie. Deze berichten zijn als secundaire schriftelijke bronnen 
betrokken in het onderzoek.  
2.2.3 Fase 3: Verslaglegging onderzoeksresultaten 
Na afronding van het veldwerk in Caribisch Nederland werden in Europees Nederland nog 
interviews gehouden met de Caribische co√∂rdinatoren van de meeste departementen, een oud 
Rijksvertegenwoordiger, ambtelijke ondersteuning van de (oud) Rijksvertegenwoordiger en diverse 
functies binnen de directie Koninkrijksrelaties. Vervolgens werd de verzamelde informatie 
geanalyseerd en een eerste concept-eindrapport geschreven. Dit eerste concept werd door de 
begeleidingscommissie becommentarieerd. Op basis van dit commentaar werd een tweede 
concept opgesteld dat wederom becommentarieerd werd door de begeleidingscommissie en de 
evaluatiecommissie. Op basis van dit commentaar is dit eindrapport opgesteld. 
 
2.3 Reikwijdte en beperkingen van het onderzoek 
Dit onderzoek kent enkele beperkingen die van invloed kunnen zijn op de reikwijdte van de 
bevindingen. In de eerste plaats moet erop worden gewezen dat het onderzoek feitelijk het karakter 
draagt van een momentopname. Weliswaar was ten tijde van het veldwerk bijna vijf jaar verstreken 
sinds de eilanden de status van openbaar lichaam kregen, maar het onderzoek laat ook duidelijk 
zien dat nog veel in ontwikkeling is. Hoe de nieuwe bestuurlijke structuur functioneert als alle 
ontwikkelingen zijn afgerond kan niet worden gezegd. Wel kan worden bepaald hoe de nieuwe 
bestuurlijke structuur tot op heden heeft gefunctioneerd en welke lessen daaruit te destilleren zijn.  
 
In de tweede plaats moet worden gewezen op het onderzoeksdesign en de daarmee 
samenhangende validiteit en betrouwbaarheid van de onderzoeksresultaten. Hoewel het aantal 
onderzoeken over Caribisch Nederland in vergelijking tot een willekeurige gemeente in Europees 
Nederland ongekend groot is, is de primaire informatiehuishouding van de openbare lichamen juist 
geringer. Dat wil zeggen dat veel statistische basisgegevens die in Europees Nederland standaard 
beschikbaar zijn, ontbreken voor de eilanden. Ook wordt over het algemeen binnen het bestuur en 
het ambtelijk apparaat van de openbare lichamen minder uitgebreid en systematisch dossier 
gevormd en gearchiveerd dan in Nederland.  
 18 RAPPORT | Werking nieuwe bestuurlijke structuur Caribisch Nederland | DSP-groep
