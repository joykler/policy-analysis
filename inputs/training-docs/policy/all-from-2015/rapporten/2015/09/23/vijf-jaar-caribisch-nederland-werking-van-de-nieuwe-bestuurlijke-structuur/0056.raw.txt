Een negatief advies – hoe terecht ook – kan ertoe leiden dat het bestuurscollege niet kan doen wat 
het wenst. Omdat het hoofd Financiën voor het functioneren op of zelfs het behoud van zijn functie 
afhankelijk is van ditzelfde bestuurscollege kan stevige druk ontstaan niet al te rigide het 
toetsingskader te hanteren bij het afgeven van het advies.  
 
‘In de afgelopen 3 jaar hadden wel 10 negatieve adviezen afgegeven kunnen worden. Dit is echter 
nooit gebeurd omdat dan echt de oorlog uitbreekt.’ 
 
Diverse andere artikelen in de FinBES geven naar het oordeel van het Cft ook aanleiding tot 
nadere uitleg. Omdat het detailniveau van de opmerkingen bij deze artikelen hoger ligt dan wordt 
aangehouden in dit rapport zijn deze opmerkingen opgenomen in bijlage 1.  
 
Naast onduidelijkheden in het toetsingskader wezen de eilanden erop dat de driemaandelijkse 
rapportageplicht - zoals neergelegd in artikel 22 eerste lid FinBES - een onevenredig zware 
belasting van de ambtelijke capaciteit met zich meebrengt. De gevraagde uitvoeringsrapportages 
zijn namelijk niet zonder slag of stoot uit de eigen financiële administratie te destilleren en het 
moment van leveren van de kwartaalrapportages valt bovendien vaak samen met andere 
administratieve verplichtingen. Een geïnterviewde vertelt: 
 
‘Al die formats zijn niet proportioneel, het zou echt simpeler moeten; zeker voor 
begrotingswijzigingen. Ze gaan uit van een perfecte democratie. Die is hier niet.’  
 
Saba wijst er verder op dat het Cft in haar toezichtregime geen rekening houdt met verschillen in de 
financiële discipline tussen de eilanden. In tegenstelling tot de andere openbare lichamen heeft 
Saba al drie opeenvolgende jaren goedgekeurde jaarrekeningen (zie tabel 4.7), maar wordt het nog 
steeds verplicht iedere drie maanden de gevraagde financiële rapportages te produceren. Zowel 
het Cft als de directie Koninkrijksrelaties wijzen er echter op dat de rapportages niet alleen moeten 
worden gezien als een bureaucratische vereiste maar vooral ook bedoeld zijn als 
informatievoorziening naar het eigen eilandsbestuur.  
 
Tot slot wijst de directie Koninkrijksrelaties er nog op dat het financieel toezicht op Caribisch 
Nederland door de minister van Binnenlandse Zaken wordt uitgeoefend maar dat het Cft invulling 
geeft aan dat toezicht door hem te adviseren over het financiële beleid van de eilanden. Het Cft is 
echter een apart bestuursorgaan dat volgens geïnterviewden voor een extra bestuurlijke schijf in 
het financiële toezicht zorgt. Deze schijf kan in potentie tot extra vertraging leiden of tot keuzes die 
niet stroken met het beleid van het ministerie van Binnenlandse Zaken en Koninkrijksrelaties. De 
vraag die werd opgeworpen is of het toezicht op de financiële functie van de eilanden niet meer 
gebaat is bij toezicht dat organisatorisch direct onderdeel uitmaakt van het ministerie van 
Binnenlandse Zaken en Koninkrijksrelaties. 
 56 RAPPORT | Werking nieuwe bestuurlijke structuur Caribisch Nederland | DSP-groep
