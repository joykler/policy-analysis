deelnemen. Daartoe kunnen zij zo nodig worden uitgenodigd, blijkt uit het aangehaalde artikel. In 
beginsel zijn de vergaderingen openbaar (artikel 24, lid 1 WolBES), tenzij de eilandsraad anders 
beslist (artikel 24, lid 3 WolBES). De eilandsraad stelt een eigen reglement van orde op en de 
voorzitter zorgt voor de handhaving van deze orde tijdens de vergadering (artikel 27 WolBES).  
 
In artikel 28 WolBES is bepaald dat de leden van de eilandsraad stemmen zonder last. Dit betekent 
dat de vertegenwoordiger op basis van eigen inzicht en overtuiging een oordeel moet vellen. In het 
volgende artikel wordt bepaald dat een lid van de eilandsraad nimmer aan de stemming deelneemt 
wanneer deze gaat over een aangelegenheid die hem rechtstreeks of persoonlijk aangaat of 
waarbij hij als vertegenwoordiger is betrokken; of over de vaststelling of goedkeuring der rekening 
van een lichaam waaraan hij rekenplichtig is of tot welk bestuur hij behoort.  
 
In principe wordt bij algemene meerderheid gestemd. Staken de stemmen dan wordt het punt – 
behoudens enkele uitzonderingen – aangehouden tot de volgende vergadering, zo blijkt uit artikel 
31 en 33 WolBES. 
 
In artikel 117 is de mogelijkheid voor de eilandsraad gecreëerd om eilandsraadscommissies in te 
stellen die besluitvorming van de eilandsraad kunnen voorbereiden en met het bestuurscollege of 
de gezaghebber kunnen overleggen. Het artikel draagt de eilandsraad op de taken, de 
bevoegdheden, de samenstelling en de werkwijze te regelen van de commissies, daarbij 
inbegrepen de wijze waarop de leden van de eilandsraad inzage hebben in stukken waarover een 
eilandsraadscommissie geheimhouding heeft opgelegd. Deze inzage kan slechts worden 
geweigerd voor zover zij in strijd is met het openbaar belang. 
 
Zoals eerder vermeld is de regelgevende/verordenende bevoegdheid in de WolBES primair bij de 
eilandsraad neergelegd. Artikel 152 bepaalt dat de eilandsraad de eilandsverordeningen maakt die 
hij in het belang van het openbaar lichaam nodig acht. Dit is de autonome regelgevende 
bevoegdheid die naast het medebewind bestaat. Het daarbij horende initiatiefrecht en recht van 
amendement zijn neergelegd in artikel 150 respectievelijk 151 van de aangehaalde wet. In artikel 
15, eerste lid FinBES is het budgetrecht opgenomen. 
 
De plicht van het bestuurscollege, en elk van zijn leden afzonderlijk, aan de eilandsraad 
verantwoording af te leggen over gevoerd bestuur is neergelegd in artikel 171. In het tweede lid 
wordt het college opgedragen de eilandsraad alle inlichtingen te geven die de eilandsraad voor de 
uitoefening van zijn taak nodig heeft. In artikel 182 wordt voorts vermeld dat de gezaghebber als 
eenhoofdig bestuursorgaan ook aan de eilandsraad verantwoording schuldig is over het door hem 
gevoerde bestuur en dat hij alle gevraagde informatie moet verstrekken voor zover de wet dat 
toelaat.  
 
Voor het uitoefenen van zijn controlerende taak heeft de eilandsraad diverse bevoegdheden en 
instrumenten tot zijn beschikking. Zo wordt in artikel 159 WolBES het vragenrecht en wordt in de 
artikelen 160 tot en met 165 van de WolBES het recht op onderzoek met de daarbij behorende 
gangbare bevoegdheden en instrumenten verankerd.  
 32 RAPPORT | Werking nieuwe bestuurlijke structuur Caribisch Nederland | DSP-groep
