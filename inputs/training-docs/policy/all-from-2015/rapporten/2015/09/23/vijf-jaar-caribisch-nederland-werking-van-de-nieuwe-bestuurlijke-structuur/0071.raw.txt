Hoewel de begrotingsdiscipline in algemene zin sinds 10 oktober 2010 duidelijk verbeteringen 
vertoont, wordt door verschillende geïnterviewden binnen het ambtelijk apparaat van de openbare 
lichamen erop gewezen dat de begroting niet eenvoudig als toetsingskader kan dienen voor de 
uitvoering van het beleid van het bestuurscollege. Enerzijds zijn lang niet alle beleidsvoornemens 
als zodanig te herkennen in de onderdelen van de begroting, anderzijds vinden tussentijds vaak 
grote begrotingswijzigingen plaats. Dit beeld wordt bevestigd door het Cft. In haar 
halfjaarrapportage van maart 2015 (dat betrekking heeft op de periode juli – december 2014) tekent 
het college het volgende aan:  
‘Het valt het Cft in de uitvoering van de begroting op dat er zo nu en dan sprake is van aanzienlijke 
wijzigingen in de begroting gedurende het begrotingsjaar. Soms zijn deze wijzigingen het resultaat 
van bijstellingen, die bij het opstellen van de begroting nog niet konden worden voorzien. Soms is 
echter sprake van het bewust creëren van een overschot in de exploitatie om daarmee 
kapitaalsinvesteringen mogelijk te maken. Het Cft heeft het afgelopen jaar meerdere malen 
gewezen op het belang van de begroting als sturingsinstrument en het belang van het maken van 
afwegingen bij het opstellen van de begroting, dus voorafgaand aan het begrotingsjaar.’  
 
Daarnaast wordt controle door het Cft binnen de collectieve sector bemoeilijkt door het feit dat de 
openbare lichamen niet altijd de jaarcijfers en andere stukken kunnen overleggen waaruit de 
financiële positie en risico's van de overheid bij overheids-NV's en overheidsstichtingen blijkt. In het 
eerder aangehaalde halfjaarrapport schrijft het Cft hierover:  
Voor Sint Eustatius en Bonaire hebben het CBS en het Cft de rapportage niet op kunnen stellen ten 
tijde van het analyseren van de jaarrekening van het openbaar lichaam, aangezien de jaarstukken 
van de overige entiteiten niet beschikbaar zijn gesteld. Afgelopen maanden heeft het Cft, na 
nogmaals het openbaar lichaam Bonaire te herinneren aan de wettelijke bepalingen op dit vlak, 
stukken alsnog toegestuurd gekregen. Het CBS zal op basis hiervan begin 2015 een rapportage 
opstellen aan de hand van de jaarstukken over 2013. Het Cft heeft ook wederom aandacht 
gevraagd voor de aanlevering van de jaarstukken van de collectieve sector van Sint Eustatius (te 
weten het Wegenfonds). De jaarstukken zijn niet ontvangen. Ondanks dat er in de tweede helft van 
het jaar de benodigde jaarstukken zijn ingediend, merkt het Cft op dat dit onderdeel van het 
toezicht nog altijd niet verloopt volgens de bepalingen van de wet (uitgezonderd Saba). Het Cft zal 
aan de openbare lichamen wederom aandacht hiervoor vragen om in de komende jaren wel aan de 
wettelijke bepalingen te kunnen voldoen.  
 
Tot slot wijst het onderzoek uit dat noch het Cft noch enig ander bestuursorgaan in het verticale 
financiële toezicht rechtstreekse controlebevoegdheden geniet die kunnen worden aangewend voor 
controle van privaatrechtelijke entiteiten die niet behoren tot de collectieve sector. Bij verschillende 
overheids NV’s heeft het Cft het vermoeden dat aanmerkelijke risico’s worden gelopen, maar het 
ontbreekt aan actuele cijfers en deze kunnen evenmin worden gevorderd.  
 
 71 RAPPORT | Werking nieuwe bestuurlijke structuur Caribisch Nederland | DSP-groep
