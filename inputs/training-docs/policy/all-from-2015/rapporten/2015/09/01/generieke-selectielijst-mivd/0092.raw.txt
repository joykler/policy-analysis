Versie 0.16 ter inzagelegging | Generieke  Selectielijst MIVD | maart 2015  
 
Met name bij de politieke en militaire besluitvorming 
voorafgaand aan en tijdens militaire operaties in regio’s waar 
sprake is van (ernstige) dreigingen is het letterlijk van 
levensbelang dat de juiste functionarissen tijdig kunnen 
beschikken over hoogwaardige (contra)inlichtingen. De behoefte 
aan inlichtingen, contra-inlichtingen en veiligheidsadviezen geldt 
daarbij voor alle typen operaties en staat los van de omvang, 
complexiteit en aard van de militaire inzet. Of het nu gaat om 
een crisisbeheersingsoperatie, een gevechtsoperatie, een 
vredesmissie, een internationale contra-terrorisme operatie, een 
anti-piraterij missie, een counter-drugsoperatie of om 
humanitaire assistentie, inlichtingen zijn op alle niveaus van 
besluitvorming en commandovoering bij elke inzetfase nodig. 
Daarnaast zijn militaire inlichtingen van groot belang voor 
veiligheidsmaatregelen in Nederland, bijvoorbeeld met het oog 
op het waarschuwen tegen en voorkomen van aanslagen. Een 
goede (contra-) inlichtingenpositie is tevens essentieel voor het 
waarborgen van de veiligheid en integriteit van de krijgsmacht, 
zowel tegen risico’s van buitenaf als van binnenuit.  
 
Hoogwaardige inlichtingen kunnen, vanwege hun voorspellend 
vermogen, kwetsbaarheden, onzekerheden en risoco’s 
reduceren, handelingsperspectief bieden en een compensatie 
vormen voor de doorgaans begrensde militaire middelen 
waarover een relatief kleine staat zoals Nederland kan 
beschikken. 
De toegevoegde waarde voor de afnemer ligt met name in de 
exploitatie van inlichtingen, verkregen uit informatie die niet 
(voor anderen) ‘openbaar’ verkrijgbaar is en waarvan de 
‘tegenstander’ wil dat de informatie ‘geheim’ blijft.  Inlichtingen 
moeten zijn getoetst aan kwaliteitscriteria zoals validiteit, 
betrouwbaarheid, zorgvuldigheid, volledigheid, authenticiteit en 
actualiteit. Bij inzet van bijzondere bevoegdheden worden de 
wettelijke vereisten hiervoor in acht genomen. 
 
Militaire inlichtingen zijn niet alleen van groot belang voor een 
zo effectief en veilig mogelijke inzet van de krijgsmacht, ook 
voor een juiste opbouw en instandhouding van militaire 
capaciteiten zijn inlichtingen inzake geopolitieke en militair-
technische ontwikkelingen van belang. In het oog springende 
voorbeelden zijn de ontwikkelingen op het gebied van cyber, 
Unmanned Aerial Vehicles (UAV’s) en de proliferatie van 
wapentechnische kennis en middelen. De gevolgen voor de 
eigen defensieve en offensieve militaire mogelijkheden moeten 
steeds tijdig worden onderkend, zodat materieel en opleidingen 
daarop kunnen worden toegesneden.  
 
 
MIVD vanaf 2002 
 
 
 
Pagina 92 van 167
