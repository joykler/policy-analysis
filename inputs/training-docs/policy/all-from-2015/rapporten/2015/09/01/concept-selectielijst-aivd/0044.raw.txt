Selectielijst AIVD en voorgangers vanaf 1946 
 
13 EVRM hadden om inzage af te dwingen. Een klacht bij de Nationale Ombudsman kon in de ogen van 
de Afdeling niet gelden als een daadwerkelijk rechtsmiddel, omdat die laatste geen bindende 
beslissingen kan nemen. De andere mogelijkheid, een klacht indienen bij de Vaste commissie voor de 
inlichtingen- en veiligheidsdiensten van de Tweede Kamer, voldeed op zijn beurt om verschillende 
redenen ook niet. 
De Afdeling besloot daarom artikel 16 WIV buiten toepassing te laten en in plaats daarvan de Wet 
openbaarheid van bestuur van toepassing te verklaren. Op grond daarvan vernietigde de Afdeling het 
besluit van de minister omdat dit onvoldoende was gemotiveerd. De minister had moeten motiveren 
waarom de veiligheid van de staat (art. 4 Wob (oud)) zich verzette tegen het inwilligen van de 
verzoeken van Van Baggum en Valkenier. De minister willigde vervolgens de verzoeken in en 
verleende inzage in een klein deel van de gegevens die over hen waren verzameld. 
 
In reactie op deze rechterlijke uitspraken kondigde het kabinet in 1995 aan dat de WIV zou worden 
uitgebreid met een nadere omschrijving van de middelen die de diensten mogen inzetten. Verder zou 
er een bepaling komen dat de inzet van nieuwe middelen en de invulling van bepaalde operationele 
middelen vooraf met de Vaste commissie voor de inlichtingen- en veiligheidsdiensten van de Tweede 
Kamer moest worden besproken. Ook zou er een regeling worden toegevoegd over de proportionaliteit 
en subsidiariteit van middelen in een concreet geval. Het kabinet kondigde aan dat het zou gaan 
studeren op de vraag of de WIV duidelijk zou kunnen omschrijven onder welke omstandigheden 
middelen ingezet kunnen worden, of een inhoudelijke controle op de diensten nader gestalte kon 
worden gegeven, bijvoorbeeld door het instellen van een inspectie en of er een nieuwe 
openbaarheidsregeling in de WIV moest worden opgenomen. De meeste fracties in de Tweede Kamer 
konden zich vinden in deze aanpak. 
Drie jaar later werd een wetsvoorstel bij de Tweede Kamer ingediend, dat een bijna geheel nieuwe 
WIV behelsde. Naast de onderwerpen die in 1995 al waren genoemd in reactie op de uitspraken in de 
zaken-Van Baggum en -Valkenier wilde de regering een aantal onderwerpen regelen die ‘in enige 
relatie staan tot de implementatie van het kabinetsstandpunt’, met name een aantal nieuwe bijzondere 
bevoegdheden voor de diensten. Verder wilde men drie onderwerpen regelen die geen verband hielden 
met Van Baggum en Valkenier, namelijk het onderzoek door de diensten betreffende andere landen, de 
wijziging van de naam BVD in AIVD en de naam MID in MIVD en de verwerking van de aanbevelingen 
van de Commissie-Van Traa ten aanzien van de BVD. 
Volgens de memorie van toelichting waren de voorgestelde wijzigingen zo omvangrijk dat ze niet op 
een nette manier in de oude wet waren te verwerken. Vooral het nieuwe hoofdstuk 3 
(gegevensverwerking) vond men moeilijk in de structuur van de WIV 1987 in te passen. Daarom stelde 
de regering voor om een nieuwe wet vast te stellen. Tegelijk had men veel van de artikelen van de 
WIV 1987 ongewijzigd in het wetsvoorstel opgenomen. 
Tot slot waren de bepalingen van de Privacyregeling BVD en de Privacyregeling MID in het 
wetsvoorstel opgenomen omdat men die een formeel-wettelijke status wilde geven. 
 
Het wetsvoorstel kreeg veel aandacht in de Tweede Kamer. Het was daar drie jaar in behandeling, 
onder andere omdat de regering in 1999 nog een uitgebreide nota van wijziging indiende waarover zij 
advies aan de Raad van State vroeg. In juni 2001 werd het ondertussen op vele punten gewijzigde 
wetsvoorstel met een grote meerderheid aangenomen door de Tweede Kamer. In de Eerste Kamer 
kostte de behandeling een half jaar. In februari 2002 werd het door de Eerste Kamer aangenomen 
zonder stemming. 
 
De WIV 2002 is uitgebreider dan zijn voorganger. De WIV 1987 had 26 artikelen, de WIV 2002 heeft er 
106. De uitbreiding van de wet zit voor een groot deel in hoofdstuk 3, dat een uitputtende regeling 
bevat van de bevoegdheden om gegevens te verzamelen, die in de WIV 1987 nog geheel ontbrak. 
Andere belangrijke vernieuwingen zijn de oprichting van de Commissie van toezicht betreffende de 
inlichtingen- en veiligheidsdiensten (CTIVD), de notificatieplicht, de plicht om een openbaar jaarverslag 
uit te brengen, de koppeling van de taken van de diensten aan het begrip ‘nationale veiligheid’, een 
eigen regime voor de kennisneming van gegevens (inzage), samenwerking tussen de diensten en met 
andere instanties, en het toekennen van een nieuwe taak aan beide diensten, namelijk het verrichten 
van onderzoek betreffende andere landen. Kenmerkend voor de nieuwe WIV – zeker vergeleken met 
een vergelijkbare wet als de Politiewet – is tot slot het vrijwel ontbreken van bepalingen over de 
organisatie, inbedding en sturing van de diensten. 
 
Met de nieuwe WIV wilde de wetgever een stevige basis bieden voor de bescherming van de nationale 
veiligheid met inachtneming van de beginselen van de democratische rechtsstaat. De considerans van 
de wet somt op welke onderwerpen daarvoor geregeld moesten worden: ‘de verwerking van gegevens 
door de diensten, de inzage in de door deze diensten verwerkte gegevens, het toezicht en de 
behandeling van klachten.’ 
 
 
Pagina 44 van 94
