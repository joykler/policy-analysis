2.2. Toetsingscriteria en uitgangspunten 
Goed bestuur heeft niet alleen met wet- en regelgeving te maken. 
Natuurlijk is de eerste vereiste dat de wetten en regels correct worden 
toegepast. Het juridisch systeem is ingericht op het toetsen of dat het geval 
is. Zo nodig is het toepassen van wettelijke maatregelen juridisch 
afdwingbaar.  
Goed bestuur gaat verder. Goed bestuur is op zich niet juridisch 
afdwingbaar, maar is gebaseerd op afspraken waar het bestuur zich in de 
relatie met zijn omgeving aan wil houden en waar het op beoordeeld wil 
worden. Het zijn de gemeenschappelijke waarden die daaraan ten 
grondslag liggen. 
 
De Eilandsraad heeft in augustus 2012 een gedragscode voor de leden van 
de Eilandsraad, de burgerleden van commissies, het BC en de Gezaghebber 
vastgesteld. Deze gedragscode bevat de elementen van goed bestuur en 
wijst de bestuurders op het belang van het uitdragen van de algemene 
beginselen van behoorlijk bestuur, zowel binnen het eilandsbestuur als  
naar buiten (art. 4). 
 
De kern van de gedragscode is dat aan de taak- en rolverdeling zoals die in 
het duale bestuurssysteem beschreven is, vastgehouden wordt.  
Een belangrijk element uit de bestuurlijke gedragscode is het zelfreinigend 
vermogen. Dit betekent dat men periodiek en kritisch naar het eigen 
functioneren moet kijken. De gedragscode is de basis en bevat duidelijke 
criteria die de zelfevaluatie mogelijk maken, zo nodig moet deze 
geactualiseerd worden. 
 
Kritische evaluatie moet in alle lagen van de organisatie plaatsvinden, 
zowel in de bestuurlijke als in de ambtelijke organisatie. De Eilandsraad is 
per definitie aangewezen om het bestuurlijk handelen van het college te 
controleren. Het BC is verantwoordelijk voor de ambtelijke organisatie.  
  
14 
St. Eustatius - Plan van Aanpak
