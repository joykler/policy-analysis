Selectielijst AIVD en voorgangers vanaf 1946 
 
programma. Anders dan men in een dergelijk geval van spionage zou verwachten, was het niet een 
afdeling van de directie C, maar de afdeling DIB die de opdracht kreeg een onderzoek in te stellen naar 
het falen van het beveiligingsregime bij het UC-project en de toedracht van de affaire-Khan. DIB deed 
dat in nauwe samenwerking met de zogenaamde commissie-Bos, genoemd naar de voorzitter daarvan, 
de plaatsvervangend secretaris-generaal van het ministerie van Economische Zaken mr. J. Bos. Een 
belangrijke conclusie van deze commissie was, dat 'bij de uitvoering van de beveiligingsmaatregelen 
ernstige fouten [waren] gemaakt'. 
De affaire-Khan stelde wat de BVD betreft het onderwerp proliferatie van biologische, chemische en - 
in dit geval - nucleaire wapens voor het eerst in volle omvang aan de orde. In de zomer van 1987 
stelde de BVD-leiding zich de vraag, of de problematiek van proliferatie niet te rekenen was onder de 
'gewichtige belangen van de Staat', bedoeld in artikel 8 van de Wet op de Inlichtingen- en 
Veiligheidsdiensten (WIV). Als die vraag bevestigend beantwoord zou kunnen worden, zouden deze 
onderwerpen systematisch aangepakt moeten worden in plaats van, zoals tot nu toe, ad hoc. Nog voor 
de dienst zelf een antwoord kon formuleren, kwam dat van 'hogerhand'. De commissie-Bos had 
omstreeks die tijd een geheim rapport uitgebracht, na lezing waarvan de minister-president liet weten 
het wenselijk te achten dat de BVD zijn inspanningen zou verhogen tegen de Pakistaanse inlichtingen-
activiteiten op nucleair terrein. Dat gebeurde, niet door de directie C maar door de afdeling DIB die - 
zo lijkt de redenering te zijn geweest - nu eenmaal al met deze zaak vertrouwd was. Het was de eerste 
en enige keer dat de hoofdafdeling D zich bediende van bijzondere inlichtingenmiddelen, zoals 
telefoontaps. De grote reorganisatie van 1989/90 bracht ook hierin verandering. 
 
2.1.3.6. rapportage 
De steeds sneller veranderende wereld waarmee de BVD vanaf de jaren zestig te maken kreeg, vond 
uiteraard ook zijn uitdrukking in de externe rapportage van de dienst. Het is interessant te zien, hoe 
de dienst aanvankelijk nog moeite had de nieuwe fenomenen op zich zelf te beoordelen. Zo berichtte 
de dienst in het Maandoverzicht van mei 1966 over 'Provo', maar deed dat door de ogen van de 
communistische jongerenorganisaties Algemeen Nederlands Jeugdverbond (ANJV) en Organisatie van 
Progressief Studerende Jeugd (OPSJ) onder de titel "de communistische jongeren en de provo's". 
Enkele maanden later echter verzond de dienst een uitgebreid rapport 'de "Provo's" - exponent van 
hedendaags radicalisme onder de jeugd'. Hierin werd een overzicht gegeven van het ontstaan en van 
de 'organisatie' van 'Provo' in Nederland en vooral in Amsterdam. 
 
In het algemeen kan men zeggen dat de Maandoverzichten een tamelijk getrouwe afspiegeling 
vormden van de onderwerpen waarmee de BVD zich bezig hield, zij het dat over sommige 
onderwerpen (studenten, Zuid-Molukkers) aanvullende vormen van rapportage het licht zagen, terwijl 
over andere onderwerpen (spionage, terrorisme) in de Maandoverzichten meer ad hoc werd 
gerapporteerd. 
De Parijse 'studentenrevolutie' van begin mei 1968 gaf de dienst, in casu de sectie BFA, de impuls om 
een speciaal bulletin uit te geven met 'gegevens inzake studentenactiviteiten'. Het eerste nummer 
verscheen op 10 mei 1968 en bevatte berichten uit zowel open als operationele bronnen.  
De bulletins, die verschenen met een frequentie van eenmaal per week (of zoveel vaker als nuttig 
leek), hadden een ruime distributie. Behalve de eigen minister kregen de minister-president en de 
ministers van Justitie en van Onderwijs en Wetenschappen een exemplaar. De vijf procureurs-generaal 
werden niet vergeten, evenmin als de DG OO&V van Binnenlandse Zaken. 
Behalve de bulletins verzond de BVD van tijd tot tijd aan dezelfde afnemers rapporten van meer 
beschouwende aard over het studentenactivisme, terwijl de lijst van geadresseerden dan werd 
aangevuld met de co√∂rdinator van de inlichtingen- en veiligheidsdiensten, de commissarissen van de 
koningin, de hoofdcommissarissen van gemeentepolitie en de korpschefs van politie in de 
studentensteden. Ook bij de buitenlandse relaties van de dienst bestond belangstelling voor hetgeen 
de BVD over dit toen actuele en als bedreigend ervaren fenomeen te vertellen had. Een Engelstalige 
versie van het rapport 'Onrust in de studentenwereld' bijvoorbeeld werd gezonden aan de Franse, 
Belgische, Engelse, Amerikaanse, Duitse en Italiaanse inlichtingen- en veiligheidsdiensten. 
Toch bleek deze intensieve berichtgeving nog niet voldoende. Vanaf 1 mei 1969 bracht de dienst als 
extra service zogenaamde 'extra bulletins' uit, bestemd voor een wel zeer beperkte kring van externe 
afnemers, namelijk de secretarissen-generaal van Binnenlandse Zaken en van Onderwijs en 
Wetenschappen.  
In dezelfde sfeer van acties en demonstraties liet de BVD eind april 1969 twee 'regeringsbrieven' 
verschijnen onder de titel 'Acties Koninginnedag - Bevrijdingsfeesten'. Ze werden verzonden aan zeven 
 
Pagina 32 van 94
