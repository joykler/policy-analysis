Selectielijst AIVD en voorgangers vanaf 1946 
 
2.1.3.10. parlementaire controle 
In de vorige paragraaf is al een enkele keer de Kamercommissie voor de Inlichtingen- en 
Veiligheidsdiensten aan de orde geweest. Ingesteld in 1952 als Vaste Kamercommissie voor de BVD 
werd de commissie in 1966 competent voor alle in het Koninklijk Besluit genoemde inlichtingen- en 
veiligheidsdiensten. De naam werd gewijzigd in Vaste Commissie voor de Inlichtingen- en 
Veiligheidsdiensten. In 1967 bracht de nieuwe commissie, waarin na de verkiezingen van februari nu 
ook D'66 zitting had, aan de Tweede Kamer verslag uit. Daaruit bleek dat de commissie zich, net zoals 
de oude 'BVD-commissie' , voornamelijk had beziggehouden met klachten van burgers, meer in het 
bijzonder over de uitvoering en de consequenties van de door de BVD uitgevoerde veiligheids- c.q. 
antecedentenonderzoeken. 
Daarin kwam geleidelijk verandering. Steeds vaker liet de commissie zich inlichten over actuele zaken 
waarbij de BVD betrokken was of zou moeten zijn. Zo wilde H. Wiegel, fractievoorzitter van de VVD, in 
september 1971 een bijeenkomst van de commissie over de uitwijzing van 105 Russische spionnen uit 
het Verenigd Koninkrijk en verlangde de commissie als geheel in 1972 een uiteenzetting van het hoofd 
van de BVD over de sabotage tegen de installaties van de Gasunie in Ommen en Ravenstein. 
Dat de commissie meedacht en meeoordeelde over de vraag in hoeverre de BVD zich nog met de CPN 
moest bezig houden is in de vorige paragraaf al aan de orde geweest. Ook van lopende onderzoeken 
liet de commissie zich steeds vaker op de hoogte houden, zoals in 1987 naar aanleiding van het 
inbrandsteken door de actiegroep RARA van Makrovestigingen. Dat was toen al een lang bestaande 
praktijk, evenals het uitbrengen door de commissie van een jaarverslag aan de Tweede Kamer. 
 
 
Pagina 38 van 94
