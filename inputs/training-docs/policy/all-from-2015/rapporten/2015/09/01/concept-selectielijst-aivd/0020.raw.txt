Selectielijst AIVD en voorgangers vanaf 1946 
 
2.1.2.5. rapportage 
Hoewel ook de andere afdelingen schriftelijke externe contacten onderhielden, was het de 
afdeling B die het leeuwendeel van de externe rapportage van de BVD voor haar rekening nam. De 
gegevens afkomstig uit de verschillende genoemde bronnen werden door de onderscheiden secties van 
de afdeling B bestudeerd, vergeleken en met elkaar in verband gebracht, om uiteindelijk verwerkt te 
worden tot diverse soorten van rapportage. 
Praktisch vanaf het begin van haar bestaan, dan nog als bureau B van het BNV, legde de afdeling B 
haar bevindingen vast in weekoverzichten die in de eerste plaats bedoeld waren om de politie-
verbindingen (de inlichtingendiensten van de plaatselijke politie) van de nationale ontwikkelingen op 
de hoogte te houden. In de loop van de tijd bleken ook anderen, bijvoorbeeld commissarissen van de 
koningin, in de weekoverzichten van B geïnteresseerd. 
Na korte tijd maakten de weekoverzichten om praktische redenen (minder werk !) plaats voor 
maandoverzichten, zonder dat de inhoud en de verspreiding verandering ondergingen. De overzichten 
kregen geleidelijk een vaste indeling die in de gehele in dit hoofdstuk behandelde periode vrijwel 
ongewijzigd bleef. In het eerste hoofdstuk werd, meestal naar aanleiding van een actuele gebeurtenis, 
een ontwikkeling in een van de communistische landen aan de orde gesteld. Zo werd in de eerste helft 
van de jaren zestig veel aandacht besteed aan de zich aftekenende breuk tussen de Sovjet-Unie en de 
Volksrepubliek China.  Het tweede hoofdstuk was gereserveerd voor analyses van ontwikkelingen en 
gebeurtenissen in de CPN, terwijl het derde hoofdstuk aan de nevenorganisaties van de CPN was 
gewijd, zoals de Nederlandse Vrouwenbeweging (NVB) en het Algemeen Nederlands Jongerenverbond 
(ANJV).  
In hetzelfde hoofdstuk werd, als daartoe aanleiding was, aandacht besteed aan anarchistische en 
trotskistische groeperingen. Ontwikkelingen in het extremisme van rechts werden soms in een apart 
hoofdstuk, soms in het kader van dit derde hoofdstuk behandeld. De maandoverzichten werden 
steevast afgesloten met een zogenaamd stakingsoverzicht, waarbij het er vooral om ging de rol van de 
communistische vakbeweging te belichten. 
Wanneer de gebeurtenissen (en de beschikbare inlichtingen) daartoe aanleiding gaven produceerde de 
afdeling B zogenaamde Regeringsbrieven. Dit waren berichten over onderwerpen die voor de regering, 
in de eerste plaats de eigen minister, van belang werden geacht. Te denken is daarbij een een 
belangrijke koerswending in de politiek van de CPN, maar ook aan bijvoorbeeld de aankondiging van 
een grote staking. Regeringsbrieven gingen altijd naar de minister van Binnenlandse Zaken, maar vaak 
tegelijkertijd tevens naar ministers op wier terrein de BVD iets belangrijks te melden meende te 
hebben. In voorkomende gevallen gingen bovendien afschriften naar commissarissen van de koningin 
en/of naar burgemeesters. In het laatste geval werden ook de korpschefs van de politie in de 
desbetreffende gemeenten op de hoogte gesteld. 
Een bijzondere vorm van rapportage vormde het samenstellen door de afdeling B van de zogenaamde 
Porselein- (aanvankelijk Diepvries-)lijsten. Dit waren lijsten van personen die hetzij op grond van de 
Oorlogswet van 1899, hetzij op grond van de Wet Buitengewone Bevoegdheden van het Burgerlijk 
Gezag van juli 1952 op de nominatie stonden gearresteerd en geïnterneerd te worden. In het eerste 
geval ging het om personen van wie te duchten viel dat zij ingeval van een dreigende oorlog de vijand 
hand- en spandiensten zouden bieden, in het tweede geval om personen die geacht konden worden 
een rol te spelen bij dreigend revolutiegevaar. Voor beide categorieën kwamen in de periode van dit 
hoofdstuk alleen communisten in aanmerking. 
De lijsten werden door een sectie van de afdeling B samengesteld aan de hand van criteria als positie 
in de CPN, 'politieke hardheid' en woonplaats in de nabijheid van defensieobjecten. Het materiaal 
daarvoor werd gevonden in de persoonsdossiers (PD's) die waren samengesteld door de daarvoor 
aangewezen subsectie van de afdeling Centrale Documentatie (ACD). Als vuistregel daarbij gold dat 
een PD werd aangelegd zodra iemands persoonskaart in de centrale kartotheek vol was. Deze 
persoonsdossiers bevatten een allegaartje van gegevens, zeer uiteenlopend in kwaliteit en relevantie. 
Er werden perspublicaties van en over de desbetreffende vrouw of man in geborgen, uittreksels van op 
operationele manier verkregen rapporten (bijvoorbeeld verslagen van vergaderingen van de CPN-
afdeling waartoe betrokkene behoorde), parafrases van gesprekken die via technische operaties waren 
binnengekomen, meldingen van uit- en inreis naar en van communistisch geregeerde landen, etcetera. 
Pas bij beoordeling van de vraag of de houder van een persoonsdossier op de Porseleinlijst geplaatst 
moest worden, werden de aanwezige gegevens aan de hand van de originele stukken zoals 
operatierapporten, beoordeeld op relevantie en betrouwbaarheid. Ook werden dan de 
persoonsgegevens zoals naam, geboortedatum, exact adres enzovoorts gecontroleerd en vergeleken 
met de gegevens in de bevolkingsadministratie. Het was overigens, dit voor alle duidelijkheid, niet de 
BVD die eventueel de op de lijst geplaatste personen zou arresteren. Dit zou de taak zijn van de 
 
Pagina 20 van 94
