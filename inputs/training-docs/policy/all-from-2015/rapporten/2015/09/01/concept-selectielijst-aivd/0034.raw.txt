Selectielijst AIVD en voorgangers vanaf 1946 
 
Het eerste Kwartaaloverzicht zag het licht in maart 1978 en was zodanig ingericht dat de 
dienstonderdelen B, C en D elk in een eigen rubriek aan bod konden komen. Rubriek I gaf C ruimte 
voor rapportage over 'Activiteiten van buitenlandse inlichtingen- en veiligheidsdiensten', rubriek II 
'antidemocratische stromingen' was voor B; rubriek III werd gevuld door B èn C met berichtgeving 
over 'minderheden, activisme en terrorisme'; rubriek IV tenslotte was ingeruimd voor D : 'de 
beveiligings-bevorderende taak van de BVD'. In dit eerste nummer ging de D-bijdrage over de 
beveiliging van het UC-project. 
De jaren tachtig waren bij uitstek de jaren waarin de BVD op zoek was naar meer op de relaties c.q. 
afnemers toegesneden vormen van rapportage. Met klem nodigde het hoofd van de dienst zijn 
directeuren uit, na te gaan welke onderwerpen van waarde konden zijn voor de relaties van de dienst, 
waaronder ook andere departementen. Daaraan viel, ondanks de stap vooruit die het 
kwartaaloverzicht betekende, toch nog wel wat te verbeteren. De secretarisgeneraal van Binnenlandse 
Zaken mr. P. van Dijke bijvoorbeeld achtte de kwaliteit van de BVD-rapportage weliswaar van hoog 
gehalte, maar voegde daaraan in één adem toe dat die rapportage wat hem betrof niet altijd 
beleidsrelevant genoemd kon worden. Het zou kunnen zijn dat het deze opmerking was die ertoe 
leidde dat de distributie van het Kwartaaloverzicht beperkt werd, hetgeen een meer op de geuite of 
veronderstelde wensen van de afnemers afgestemde rapportage mogelijk moest maken. Bovendien 
kreeg het Kwartaaloverzicht een 'zware' redactiecommissie bestaande uit de plaatsvervangende 
hoofden van de directies. De bedoeling daarvan was de inhoud van het Kwartaaloverzicht beter te 
laten aansluiten bij de politieke en beleidsmatige behoeften van het moment. In dat kader werd ook de 
rapportagevorm Regeringsbrief bewust en meer gericht gebruikt, zoals na het onverwacht grote succes 
van de Centrumpartij bij de gemeenteraadsverkiezingen in 1983.  
Enkele specifieke onderwerpen leenden zich voor gezamenlijke rapportage met andere diensten. In 
1985 bijvoorbeeld werkte de BVD, in casu de Stafafdeling Buitenlandse Politiek (SBP) samen met de 
Inlichtingendienst Buitenland (IDB) en de inlichtingencomponent van de Landmacht Inlichtingendienst 
(LAMID) aan een rapport 'Verlenging/vernieuwing van het Warschaupakt'. Eenzelfde samenwerking 
bestond er op het gebied van de rapportage over de ontwikkelingen in Suriname, maar toen was de 
reorganisatie van de BVD al in zijn voorbereidende fase.  
In de periode die in dit hoofdstuk wordt behandeld onderging het nationale relatienetwerk van de BVD 
niet zozeer wijzigingen als wel aanzienlijke uitbreiding. Dat was vooral te danken aan de opkomst van 
het nationale en internationale terrorisme vanaf ongeveer 1970. Terrorisme als politiek gemotiveerde 
geweldscriminaliteit was nu eenmaal ook - en zelfs in de eerste plaats - een zaak van politie en 
Justitie.  
 
Terwijl de BVD, zoals bij de 'Rode Jeugd', in eerste instantie de ontwikkeling volgde van een politieke 
groepering, zagen politie en Justitie hun taak in de opsporing en vervolging van strafbare (gewelds-) 
handelingen. In die context werd bij de Centrale Recherche Informatiedienst (CRI) van Justitie een 
aparte centrale in het leven geroepen voor wat genoemd werd 'politieke misdrijven', de 
Informatiecentrale Bijzondere Zaken (ICBZ). De ICBZ, later Bijzondere Zaken Centrale (BZC) 
genoemd, werd voor de BVD de eerste afnemer van inlichtingen over terroristische groeperingen en 
(voorgenomen) terroristische acties. Daarbij kon, zeker in het begin, niet altijd voorkomen worden dat 
de verschillende uitgangspunten met elkaar in botsing kwamen. De BVD achtte zich gehouden aan 
bescherming van zijn bronnen, terwijl de ICBZ zich een eigen oordeel over de waarde van de 
berichtgeving wilde kunnen vormen. Dat in dat soort gevallen veel afhing van de tact en soepelheid 
van de gesprekspartners aan beide zijden, spreekt eigenlijk vanzelf. In 1983 werd de verhouding 
tussen BVD en CRI vastgelegd in een protocol, waarmee in juli van dat jaar de beide ministers accoord 
gingen. 
In de loop van enkele jaren ontstond in Nederland een aantal commissies en werkgroepen die alle te 
maken hadden met voorkoming en bestrijding van terrorisme en waarin ook de BVD was 
vertegenwoordigd. Voor de volledigheid volgen zij hieronder: 
1. de commissie van directeuren-generaal, onder leiding van de DG Politie van Justitie. In deze 
commissie had HBVD zitting. De vraagstellingen van de commissie waren:  
a. hoe te handelen bij grootschalige terroristische acties zoals bij de Olympische Spelen in 
München, en b. welke aanbevelingen moeten er gedaan worden op het gebied van 
organisatorische voorzieningen, zoals de inzet van sluipschutters en de eventuele vorming van 
een gevechtsgroep. Deze commissie kreeg later de naam Ambtelijke Stuurgroep Aanslagen 
(ASTA). 
2. de werkgroep explosieven onder leiding van het directoraat-generaal voor Openbare Orde en 
Veiligheid van Binnenlandse Zaken. Voor de BVD had hierin het hoofd van de afdeling DIB zitting. 
 
Pagina 34 van 94
