IBO Effectieve leerroutes in het funderend onderwijs 
 
Bijlage 5 Toelichting waarden van onderwijs: kwaliteit, 
doelmatigheid en toegankelijkheid 
 
Kwaliteit 
De afgelopen kabinetten hebben sterk ingezet op de kwaliteit van het onderwijs en dan met name 
op de prestaties op kernvakken als taal/Nederlands en rekenen/wiskunde. Zo hebben 
opeenvolgende kabinetten referentieniveaus ingevoerd en exameneisen aangescherpt. Het meest 
recente voorbeeld daarvan is de rekentoets in het VO die vanaf het schooljaar 2014/2015 meetelt 
voor het eindexamen.  
 
De focus op enerzijds toetsen en anderzijds taal- en rekenprestaties als maat van 
116
onderwijskwaliteit is bekritiseerd vanwege het te smalle karakter ervan. Het onderwijs vervult 
meer functies dan alleen leerlingen te kwalificeren voor het vervolgonderwijs of de arbeidsmarkt. 
Onderwijs heeft ook een socialiserende en een vormende functie. Het leidt jongeren op voor 
participatie in samenleving en democratie en draagt bij aan de persoonlijke, sociale en emotionele 
ontwikkeling van jongeren. De laatste twee functies zijn niet makkelijk in toetsen uit te drukken. In 
de afgelopen jaren is het idee van 21st century skills opgekomen. Deze omvatten vaardigheden die 
breder zijn dan alleen de cognitieve vaardigheden op taal, rekenen en de kernvakken. 
Competenties zoals samenwerken, creativiteit, probleemoplossend vermogen en sociale en 
culturele vaardigheden zijn er ook onderdeel van. Begin 2015 is een maatschappelijke dialoog 
gestart over het onderwijs in de toekomst en de vertaling daarvan naar een nieuw onderwijs 
curriculum. 
 
Bij de socialiserende functie is te denken aan het aanleren van burgerschapscompetenties via 
vakinhoud, maar ook door gebruik van werkvormen en door de inrichting van de school. Op school 
leren jongeren de beginselen van rechtstaat, democratie, wederzijds respect en omgangsvormen. 
Jongeren leren samen te werken en van elkaar te leren. Bovendien komen jongeren van 
verschillende achtergronden elkaar dagelijks tegen en treden ze met elkaar in contact. Dit alles 
bereidt ze voor op hun latere positie in de samenleving. Verder draagt het onderwijs in grote mate 
bij aan de persoonlijke vorming van jongeren. In het onderwijs worden jongeren in staat gesteld 
om hun talenten te ontwikkelen, of die talenten nou academisch, technisch, artistiek of sportief 
zijn. In de pedagogische omgeving van de school moet ook ruimte zijn voor de sociale en 
emotionele ontwikkeling van leerlingen. 
 
Toegankelijkheid 
De toegankelijkheid van het onderwijs is de tweede kernwaarde. Iedere Nederlander moet toegang 
hebben tot goed onderwijs. Dit betekent in de eerste plaats dat er voldoende aanbod van 
kwalitatief hoogwaardig onderwijs moet zijn. Het funderend onderwijs is gratis. Naast gratis 
schoolboeken wordt van ouders gevraagd een deel van de leermiddelen zoals woordenboeken en 
rekenmachines zelf aan te schaffen. Daarnaast vragen veel scholen een vrijwillige ouderbijdrage. 
Voor ouders met lage inkomens bestaan er tegemoetkomingen.  
 
Bij toegankelijkheid gaat het ook om kansengelijkheid. Ieder kind of jongere moet dezelfde kansen 
krijgen om zich te ontplooien en onderwijs te krijgen dat past bij zijn of haar capaciteiten, 
ongeacht zijn of haar achtergrond. Instroom, deelname en doorstroom in het onderwijs moeten 
afhankelijk zijn van de talenten van de leerling en niet van zijn of haar sociale, economische, 
culturele of etnische achtergrond. 
 
Toegankelijkheid heeft ook een relatie met de pluriformiteit van het stelsel. De overheid bekostigt 
niet alleen openbare scholen, maar ook bijzonder onderwijs om de pluriformiteit in het onderwijs te 
                                                           
116
 Onderwijsraad, Een smalle kijk op onderwijskwaliteit (2013)
