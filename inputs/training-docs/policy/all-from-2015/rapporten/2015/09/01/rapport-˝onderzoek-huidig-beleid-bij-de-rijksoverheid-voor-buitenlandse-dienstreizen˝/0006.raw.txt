2 Inleiding 
2.1 Context van de opdracht 
Het opdrachtgeversoverleg (OGO) van de Shared Service Organisatie Wereld 
Wijd Werken (3W) heeft het initiatief genomen tot een project Harmonisatie 
Reisbeleid Buitenland om de mogelijkheden te verkennen om Rijksbreed een 
uniform kader op te stellen met betrekking tot het buitenlandse reisbeleid. 
Harmonisatie sluit aan bij het algemene gedachtengoed van ‘Eén Rijk, Eén 
Regeling’ en de Rijksbrede ambitie om generieke arbeidsvoorwaarden te 
harmoniseren (hervormingsagenda rijksdienst). Harmonisatie is ook een kans om 
de regeldruk omlaag te brengen en het bestaande beleid toegankelijker te 
maken. Ten slotte draagt geharmoniseerd beleid bij aan betere (eenvormige) 
managementinformatie, zodat het Rijk beter in staat zal zijn de reisbranche te 
doorgronden en bewerken. Eventuele financiële besparingen vormen niet het 
doel van dit project, maar kunnen hiervan wel een uitkomst zijn. 
 
2.2 Aanleiding van de opdracht 
Het project Harmonisatie Reisbeleid Buitenland heeft de Directie Bedrijfsvoering 
(DBV) van het ministerie van Buitenlandse Zaken nader uitgewerkt in een plan 
van aanpak. In het plan van aanpak wordt onderscheid gemaakt in drie fasen:  
1. het haalbaarheidsonderzoek; 
2. de uitwerking van specifiek harmonisatieadvies aan OGO 3W, en  
3. het bestuurlijk akkoord met eventuele arbeidsvoorwaardelijke uitwerking. 
 
Om te zorgen dat een stevig fundament beschikbaar is voor verdere 
besluitvorming betreft de eerste fase van het project een haalbaarheids-
onderzoek. Deze fase eindigt met de aanbieding aan het OGO 3W van: 
1. Een onderzoeksrapport van de ADR met  
a. een inventarisatie van het bestaande reisbeleid, en  
b. een indicatie van draagvlak voor harmonisatie bij de ministeries. 
2. Een op basis van het onderzoeksrapport door de opdrachtnemer BZ opgesteld 
voorstel over de opties om de harmonisatie in te zetten en een voorstel voor 
de vormgeving van de uitvoerende fase van dit project. 
 
2.3 Leeswijzer rapport 
Na de samenvatting en inleiding in hoofdstuk 1 en 2 geven wij in hoofdstuk 3  wij 
een beschrijving van het doel en de aanpak van het onderzoek. In hoofdstuk 4 
hebben wij onze bevindingen opgenomen, onderverdeeld naar bevindingen ten 
aanzien van het bestaande reisbeleid. De bevindingen van onderzoeksvraag 4 
(de achtergronden en uitlegbaarheid van het huidige reisbeleid) zijn opgenomen 
in paragraaf 4.3. Onze bevindingen van onderzoeksvragen 1 en 3 behandelen wij 
in de paragrafen 4.4 tot en met 4.12. Onderzoeksvraag 2 over de afstemming 
van het huidige reisbeleid met de bonden beantwoorden wij in paragraaf 4.13. 
De bevindingen die wij verkregen over het zicht op de ruimte en het draagvlak 
voor harmonisatie van het huidige reisbeleid (onderzoeksvraag 5) zijn 
opgenomen in paragraaf 4.14. Hoewel geen onderdeel van onze opdracht hebben 
wij enkele bevindingen over de governance en informatievoorziening van 
buitenlandse dienstreizen. Daarmee sluiten wij af in paragraaf 4.15. 
 
In de bijlagen geven wij de beschrijving van de scope en reikwijdte van het 
onderzoek weer, een overzicht van de uitgevoerde werkzaamheden, 
detailinformatie en een overzicht van de geïnterviewde personen. 
6  |
