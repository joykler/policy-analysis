Selectielijst AIVD en voorgangers vanaf 1946 
 
In de daarop volgende jaren bleef die vraag met enige regelmaat terugkomen, bijvoorbeeld in 1975 
toen bekend werd dat de Duitse zusterdienst een aparte afdeling anti-terrorisme had gevormd. De 
vraag bleef echter beantwoord worden met handhaving van de organisatorische status quo. Zelfs bij 
een als reorganisatie aangekondigde herschikking van taken tussen de directies B en C in 1983 werd 
weliswaar de behandeling van het Zuid-Moluks terrorisme overgeheveld naar B, maar de behandeling 
van het Palestijns terrorisme bleef bij C plaats vinden. Pas medio 1985 werd met de integratie van de 
desbetreffende afdelingen van B en C bereikt dat de bestudering van alle vormen van terrorisme 
binnen één directie werd geconcentreerd, en wel binnen de nieuw gevormde hoofdafdeling BT 
(terrorisme) van de directie B. 
In de periode ruwweg tussen 1965 en 1989 onderging de inhoud van de BVD-taken aanzienlijke 
uitbreidingen. Dat leidde, zoals hierboven uiteengezet, niet tot ingrijpende reorganisaties maar tot 
geleidelijke incrementalistische aanpassingen in de BVD-organisatie. Zo werd pas in 1985 de 
behandeling van alle vormen van terrorisme in één organisatorische eenheid gerealiseerd. De 
hoofdstructuur van de BVD bleef in de genoemde periode dan ook nagenoeg onaangetast. De 
oorspronkelijke kabinetsafdelingen waren al in de jaren vijftig verdwenen; wat het Kabinet ging heten 
was een direct onder de dienstleiding vallende eenheid waarin met name juridische en 
politiek/bestuurlijke zaken werden behandeld. De afdeling B werd weliswaar directie B maar bleef de 
oorspronkelijke interne tweedeling handhaven tussen operaties en analyse/rapportage. De afdeling C 
werd directie C, wat wel enige wijziging in de werkwijze met zich meebracht. Binnen een afdeling 
werden onder een eenhoofdige leiding zowel de operationele als de analyse-taken uitgevoerd. De 
afdeling D werd hoofdafdeling D en ging voort, de beveiliging van overheid en bedrijfsleven te 
bevorderen, daarbij soms goed, soms minder goed gevoed vanuit de directies B en C ten aanzien van 
de bedreigingen waartegen beveiligd moest worden. De afdeling E werd eveneens hoofdafdeling en 
omvatte nog steeds vier afdelingen voor respectievelijk opleidingen, volg- en observatiewerk, 
uitwerking van technische operaties en onderzoek, vooral ten behoeve van antecedenten- en 
veiligheidsonderzoeken. De afdelingen personeelszaken en financiën bleven als zodanig bestaan, maar 
werden wel op enig moment samengevoegd in de hoofdafdeling AZ (algemene zaken). 
 
Een innovatie was de komst van de computer waarvoor oorspronkelijk een afzonderlijke afdeling G 
werd gevormd, maar die later onder de vleugels van AZ werd geplaatst. De afdeling ACD bleef voor de 
gehele dienst de centrale documentatie verzorgen, al werd er tegen het eind van de hier behandelde 
periode aan dat 'centrale' wel geknabbeld. In de volgende paragraaf komen we daarop terug. 
 
2.1.3.5. werkwijze 
In deze paragraaf zal de volgorde worden aangehouden die in het vorige hoofdstuk is gehanteerd. 
Daarbij zal vooral worden belicht welke veranderingen in de onderhavige periode plaats vonden. Vanaf 
oktober 1946 was de ACD het administratief centrum van de dienst geweest. Daar werden in de 
desbetreffende secties/afdelingen de namen 'op kaart gebracht' van onder meer al die tienduizenden 
naar wie een veiligheidsonderzoek was ingesteld. Bij gunstige uitslag werden alleen de namen in 
ACD/K bewaard, niet de onderliggende stukken. Een uitzondering daarop vormden de onderzoeken 
naar personen die voor een hoge 'clearance' bij bijvoorbeeld de NAVO in aanmerking kwamen. Voor de 
anderen gold dat op de ACD-kaart slechts werd vermeld dat het 'onderzoek gunstig' was en de 
'stukken vernietigd'. Daarnaast werden in ACD/K de namen ingevoerd van al diegenen die op een of 
andere manier onder de aandacht van de dienst waren gekomen. Het feit dat iemands naam in de 
BVD-cartotheek voorkwam betekende dan ook geenszins, zoals al eerder gezegd, dat de betrokken 
persoon 'verdacht' was. 
In de loop van de jaren tachtig begon de gedachte veld te winnen, dat het wellicht beter zou zijn, de 
ACD-werkzaamheden te decentraliseren en het registreren en administreren te laten plaats vinden 
direct bij de diensteenheden die met de inhoudelijke behandeling van de zaken waren belast. 
Bovendien zou dat een personeelsbesparing opleveren. De explosieve groei van de mogelijkheden en 
toepassingen van de computer maakte de overstap naar een dergelijke manier van registreren en 
documenteren mogelijk. De decentrale documentatie werd dan ook 'meegenomen' toen de dienst zich 
in 1989/90 grondig reorganiseerde. Ook de vorming van de persoonsdossiers werd uiteindelijk 
voornamelijk digitaal uitgevoerd. Daarbij moet worden aangetekend dat vanaf 1991 in principe geen 
persoonsdossiers in fysieke vorm meer worden gevormd. De relevante persoonsgegevens zijn 
opgeslagen in relationele databestanden. 
Hervormingen en reorganisaties geven vaak een golfbeweging te zien. Zo werd de decentrale 
documentatie bij een reorganisatie per 1 januari 1999 weer aanzienlijk ‘teruggedraaid’ doordat er toen 
 
Pagina 30 van 94
