Selectielijst AIVD en voorgangers vanaf 1946 
 
bedrijfsleven, welke naar het oordeel van Onze terzake verantwoordelijke Ministers van vitaal 
belang zijn voor de instandhouding van het maatschappelijk leven [afdeling D]. 
 
De inhoud van de aan de dienst verstrekte taakopdracht begon zich in de jaren zestig echter wel 
degelijk te wijzigen omdat in de wereld waarin de BVD moest opereren nieuwe ontwikkelingen en 
fenomenen optraden. 
 
2.1.3.2. veranderende wereld 
De eerste ingrijpende verandering waarmee de BVD te maken kreeg was de scheuring in het tot dan 
toe als monolithisch geziene internationale communisme. In Nederland deed zich de uitzonderlijke 
situatie voor, dat de 'oude', op Moskou georiÃ«nteerde CPN geen keuze maakte tussen Moskou en 
Peking, maar een 'autonome' koers koos. Tegelijkertijd ontstonden er in het Nederlandse communisme 
naast de CPN dissidente groeperingen, gericht op respectievelijk Moskou en Peking. 
Doordat de BVD in de wereld van het Nederlandse communisme inmiddels goed ingevoerd was 
geraakt, viel het de dienst niet zo heel moeilijk de nieuwe ontwikkelingen 'mee te nemen'. Anders lag 
dat bij fenomenen die naar het leek uit het niets naar voren kwamen en die met de traditionele 
verschijningsvormen van politiek extremisme weinig of niets van doen hadden. Het zogeheten 
studenten- en jongerenradicalisme confronteerde de autoriteiten in heel de Westerse wereld met tot 
dan toe onbekende vormen van maatschappelijke en politieke oppositie - ook in Nederland. 
 
2.1.3.3. radicale jongeren en studenten 
De eerste uiting van jongerenradicalisme waarmee de Nederlandse gezagsdragers - in dit geval met 
name in Amsterdam - te maken kregen was 'Provo'. 
Er kwam in de zomer van 1966 een lijvig rapport, "Provo's, exponent van hedendaags radicalisme 
onder de jeugd", dat een tamelijk genuanceerd beeld schetste van de jeugdige anarchisten.  
In de praktijk beperkte de activiteit van de BVD met betrekking tot 'Provo' zich tot het zorgvuldig lezen 
van de beschikbare open bronnen. Mede daardoor kwam het nationaal en internationaal bekend 
geworden Amsterdamse rookbomincident tijdens het huwelijk van prinses Beatrix in maart 1966 voor 
de locale politie maar ook voor de BVD als een verrassing. 
Niet geheel als een verrassing kwam de 'studentenopstand' in de tweede helft van de jaren zestig. Al 
in een terugblik over 1966 signaleerde de BVD een toegenomen radicalisering van jongeren 
(waaronder studenten) met als 'issues' de NAVO en de Amerikaanse interventie in Vietnam. 
Tegelijkertijd wees de dienst op een toenemende tendens tot internationalisering op die terreinen. Aan 
het eind van 1967 maakte de BVD, net als het jaar daarvoor, de balans op. In het laatste 
Maandoverzicht van dat jaar merkte de dienst op, dat de "andere groeperingen" (verzamelnaam voor 
alle niet-communistische groeperingen waaraan de BVD op enige manier aandacht besteedde) door 
hun pluriforme en radicale activiteiten eigenlijk meer aandacht zouden verdienen dan de 'nette' 
communistische hulporganisaties zoals het ANJV.  
De Parijse gebeurtenissen brachten de bemoeienis van de BVD met de radicale studentenbeweging in 
een hogere versnelling. Op 15 mei had het hoofd van de dienst een bespreking met de ministers 
Beernink van Binnenlandse Zaken en Veringa van Onderwijs en Wetenschappen. In dat gesprek bracht 
Kuipers naar voren dat het werken (lees: met operationele middelen binnendringen) in 
studentenkringen een politiek gevoelige aangelegenheid was: van extremisme in de traditionele zin 
(communisme, anarchisme, trotskisme) was daar immers geen sprake. De beide ministers 
daarentegen waren van mening dat gezien de ernst van de situatie dit als een volstrekt normale zaak 
gezien moest worden. Minister van Justitie Polak sloot zich daarbij aan. 
De volgende dag, 16 mei, werd het Maagdenhuis, het administratief centrum van de Universiteit van 
Amsterdam, door studenten bezet. In een haastig bijeengeroepen vergadering sprak Kuipers met de 
ministers Beernink en Polak, de secretaris-generaal van Justitie Mulder, loco-burgemeester Koets en 
met de rectores van de beide Amsterdamse universiteiten, Van der Hoeven (UvA) en De Gaay Fortman 
(VU). Het gesprek ging over buitenlandse 'studentenagitatoren' als de al genoemde Dutschke en diens 
Franse evenknie Daniel Cohn-Bendit, over de studentenbeweging en over de reacties op het 
zogenaamde rapport-Maris. Dit rapport, getiteld 'De zelfstandige taakvervulling van de universiteit' 
bepleitte een centralistische bestuursvorm, waartegen 'de' studenten en een aantal hoogleraren 
protesteerden. 
 
 
Pagina 26 van 94
