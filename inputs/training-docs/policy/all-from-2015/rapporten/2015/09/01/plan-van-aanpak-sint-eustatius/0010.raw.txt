Hoofdstuk 2.  Goed openbaar bestuur 
In dit hoofdstuk worden de kernelementen van goed bestuur benoemd, die 
leidend zijn voor het verdere ontwikkeltraject van het Openbaar Lichaam 
St. Eustatius. 
2.1. De bestuurscultuur en rolverdeling 
In zijn brief van 10 juni 2015 noemt de minister het bestuurlijk 
disfunctioneren van het Openbaar Lichaam en het onvoldoende in acht 
nemen van de geldende wet- en regelgeving, met onder meer slecht 
financieel beheer en dientengevolge financiële risico’s.  
Het bestuurlijk disfunctioneren is gebaseerd op de huidige situatie en 
blijkt uit rapportages, persoonlijke ervaringen van bestuurders en 
ambtenaren die het eiland bezocht hebben en beelden die door inwoners 
en betrokkenen zijn aangereikt. Niet alle informatie is vastgelegd in 
concrete rapporten en in meetbare eenheden. Echter de toonzetting van 
de betreffende informatiebronnen versterken het beeld en de informatie 
wijst alle in dezelfde richting. Dat baart zorgen. 
 
Het opstellen van een PvA is gericht op het verbeteren van deze situatie. 
Om effectief acties te kunnen benoemen, is kennis van het 
bestuurssysteem op St. Eustatius noodzakelijk. 
 
De rolverdeling in het openbaar bestuur is in het duale systeem helder. De 
Eilandsraad heeft drie belangrijke taken: vertegenwoordiging van de 
kiezers, kaderstelling en controleren van het bestuur. Kaderstelling vindt 
plaats door het vaststellen van verordeningen en het vaststellen van de 
begroting en de jaarrekening van het Openbaar Lichaam (WolBES art 149 
t/m 167). De griffie ondersteunt de raad bij de uitvoering van de taak. 
 
Het Bestuurscollege is het dagelijks bestuur van het Openbaar Lichaam en 
bereidt de besluiten voor en voert deze uit binnen de kaders die door de 
Eilandsraad zijn vastgesteld. Het BC stelt regels vast over de ambtelijke 
organisatie en benoemt, schorst en ontslaat de ambtenaren, overigens na  
goedkeuring door de RV (WolBES art 204). Daarnaast heeft het BC een 
aantal bestuurlijke taken die zelfstandig uitgevoerd kunnen worden, die 
bevoegdheden zijn bij wet geregeld (WolBES art 168 t/m 171).  
 
De Gezaghebber vertegenwoordigt een zelfstandig bestuursorgaan van het 
openbaar lichaam met bij wet vastgelegde taken en bevoegdheden, o.a. op 
het gebied van openbare orde en veiligheid (WolBES art 172 t/m 182).  
De Gezaghebber heeft tevens de taak om toe te zien op een tijdige 
voorbereiding, vaststelling en uitvoering van het beleid van het Openbaar 
Lichaam en de daaruit voortvloeiende besluiten. Hij bewaakt de goede 
samenwerking met de andere openbare lichamen en andere overheden.  
 
  
10 
St. Eustatius - Plan van Aanpak
