Selectielijst AIVD en voorgangers vanaf 1946 
 
voormalige secretaris-generaal van Justitie, Van Angeren, sinds eind 1945 deel uitmaakte van dit hoge 
college. Hij had immers over de inrichting van het inlichtingen- en veiligheidswerk uitgesproken 
ideeën, die hij voor, tijdens en na de Tweede Wereldoorlog getracht had te verwezenlijken. 
Het was vooral Drees' secretaris-generaal Fock die de bouwstenen aandroeg voor het nader rapport 
van de minister-president aan de koningin. Punt voor punt ging Drees in op de adviezen en de 
argumenten van de Raad van State. Zo nam hij het advies van de Raad om het KB te publiceren niet 
over, omdat hij daarvan "ongewenste agitatie van extremistische zijde" verwachtte. Bovendien, aldus 
Drees, was ook uit de begrotingen al gebleken dat de diensten in kwestie al lang bestonden, zodat 
publicatie van het KB eigenlijk overbodig was.  
Wat de diensten zelf betrof stelde hij geen grote wijzigingen voor ten opzichte van de al bestaande 
situatie. Alleen zou de Centrale Veiligheidsdienst voortaan onder de naam Binnenlandse 
Veiligheidsdienst gaan ressorteren onder de minister van Binnenlandse Zaken. 
Drees noemde het, in navolging van de commissie-Prinsen, van groot belang dat de nodige coördinatie 
tot stand zou komen tussen de verschillende in het KB genoemde diensten. Vandaar dat hij van 
mening was dat hijzelf daaraan leiding zou moeten geven. De aanbeveling van de Raad, de 
inlichtingen- en veiligheidsdiensten onder de chef van de Generale Staf te plaatsen wees hij van de 
hand. Een dergelijke constructie, aldus Drees, kon alleen maar denkbaar zijn na intreden van de Staat 
van Oorlog en Beleg.  
 
2.1.1.5. Koninklijk Besluit van 8 augustus 1949 
Op 8 augustus 1949 tekende koningin Juliana het Koninklijk Besluit waarvoor het rapport-Prinsen de 
basis had gelegd. Het KB markeerde het einde van een tijdperk waarin Justitie langs de lijn van de 
Procureurs-generaal een overheersende rol had gespeeld op het gebied van de binnenlandse 
veiligheid. Het markeerde ook het einde van de periode waarin behalve de Buitenlandse 
Inlichtingendienst ook de Centrale Veiligheidsdienst rechtstreeks onder de minister-president 
ressorteerde. 
De overgang van de veiligheidsdienst naar een ander ministerie en onder een andere naam veranderde 
echter niets aan zijn taken, organisatie en werkwijze. Deze institutionele aspecten van de CVD worden 
daarom meegenomen in het volgende hoofdstuk over de eerste periode van de Binnenlandse 
Veiligheidsdienst, 1949-1965. 
 
Pagina 12 van 94
