Rapportage referentieniveaus taal en rekenen 2014-2015 | Invoering centrale toetsing en examinering referentieniveaus 
Nederlandse taal en rekenen mbo, vo en po, en Engels voor mbo-4    
September 2015  
1 Resultaten centrale examens mbo 
1.1 Samenvatting 
 In totaal zijn er in het studiejaar 2014-2015 meer dan 400.000 centrale examens 
afgenomen voor 2F en 3F.  
 In februari 2015 heeft er naast de examens Nederlandse taal en rekenen een 
eerste proefafname plaatsgevonden voor een toekomstig centraal examen Engels 
voor mbo-4. Daaraan namen zo’n 5.000 studenten deel. 
 De vastgestelde referentiecesuren zijn in 2014-2015 voor alle examens 
gehanteerd, behalve voor het centraal examen Nederlandse taal 3F.  
 In 2014-2015 is een stijging waar te nemen in het aantal kandidaten dat het 
referentieniveau behaalt bij Nederlandse taal 3F. Voor de overige niveaus is dit jaar 
geen stijging waar te nemen in het gemiddeld aantal voldoendes op het examen 
Nederlandse taal. Wel valt op dat met name de mbo-3-studenten gemiddeld 
genomen op het examen Nederlandse taal goed scoren.  
 Op alle mbo-niveaus zit een substantieel deel van de studenten nog onder het 
referentieniveau voor rekenen. Vooral de mbo-2-studenten scoren bijzonder laag: 
bijna de helft behaalt een 4 of lager. Studenten in de sector zorg & welzijn behalen 
de laagste resultaten. De studenten uit de sector techniek behalen de beste 
resultaten.  
 Zowel voor Nederlandse taal als voor rekenen geldt dat een substantieel aantal 
studenten aangeeft geen lessen gehad te hebben ter voorbereiding op de centrale 
examens. 
 Studenten scoren gemiddeld genomen beter op hun herkansing ten opzichte van 
de eerste keer dat ze hun examen maakten.   
1.2 Algemeen 
De centrale (pilot)examens Nederlandse taal en rekenen bestaan in het mbo op twee 
niveaus: niveau 2F geldt voor de entree-opleiding, mbo-2 en mbo-3. Niveau 3F geldt 
voor mbo-4. Het enige examen dat in het studiejaar 2014-2015 meetelde voor de 
slaag-zakbeslissing, is het examen Nederlandse taal 3F. De overige examens waren 
nog pilotexamens en telden nog niet mee voor diplomering.  
 
Gedurende het studiejaar 2014-2015 zijn deze examens voor niveau 2F afgenomen in 
drie periodes (november/december 2014 en januari/februari en maart/april 2015). 
Voor niveau 3F was er ook nog een afname in mei/juni 2015. In elk van deze periodes 
waren deze examens gedurende twee weken beschikbaar voor afname. In totaal zijn er 
in het studiejaar 2014-2015 414.225 examens afgenomen.  
 
De examens zijn uitsluitend digitaal beschikbaar en werden via de afnamesystemen 
ExamenTester en Facet aangeboden. In lijn met de verwachting is het aantal 
kandidaten dat het examen via Facet aflegde per periode toegenomen: bij de eerste 
afname bedroeg dat 17%, in de laatste afnameperiode 50%. Met ingang van het 
studiejaar 2015-2016 worden de examens in het mbo alleen nog via Facet afgenomen.  
 
In februari 2015 heeft er naast de examens Nederlandse taal en rekenen een eerste 
proefafname plaatsgevonden voor een toekomstig centraal examen Engels voor mbo-4. 
Daaraan namen 4.978 studenten deel.  
 
  
 pagina 7 van 48
