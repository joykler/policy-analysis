IBO Effectieve leerroutes in het funderend onderwijs 
 
 In variant 1 komen scholen in actie binnen de bestaande wet- en regelgeving. De overheid 
ondersteunt met voorlichting, het stimuleren van kennisdeling en het inzetten op het 
verbeteren van de benodigde vaardigheden van docenten. 
 In variant 2 neemt de overheid aanvullende maatregelen om het proces van efficiëntere 
leerroutes verder te bevorderen. Deze maatregelen liggen op het terrein van de bekostiging 
(2a), het toezicht (2b) of wet- en regelgeving (2c). 
 In variant 3, ten slotte, presenteert de werkgroep een set van maatregelen die er op gericht 
zijn het stelsel te wijzigen op punten die leerroutevertraging in de hand werken en versnelling 
en verrijking moeilijk maken. Hieronder vallen de vroege selectie in het VO en de hoge 
schotten tussen de niveaus in het VO. 
 
4.2.1 Variant 1: Creëer bewustzijn over alternatieven voor zittenblijven en hiervoor 
benodigde vaardigheden van docenten en verander de opvattingen over het nut 
van zittenblijven 
Voorlichting en kennisdeling door de overheid; scholen aan zet om vertragingen in de leerroute 
terug te dringen 
 Voorlichting en kennisdeling over ineffectiviteit van en alternatieven voor zittenblijven evenals 
versnelling en verrijking geeft scholen en leraren meer handvatten om onderwijs op maat te 
maken en geeft ouders betere informatie over het beleid en de resultaten ervan om goede 
afwegingen te kunnen maken. 
 Meer maatwerk in de klas helpt leerlingen met een achterstand gedurende het schooljaar hun 
leerachterstand in te halen en kan het onderwijs aan leerlingen met een voorsprong verrijken. 
 Versoepeling van overgangen tussen jaargangen helpt het onderwijs te differentiëren. 
 De overheid kan kennisdeling initiëren en stimuleren. 
 
In de sectorakkoorden met de PO-Raad en de VO-Raad zijn afspraken gemaakt over de reductie 
van zittenblijven in het basis- en voortgezet onderwijs met een derde. Het veld is daarmee aan zet 
om een forse reductie van zittenblijven te realiseren. De Rijksoverheid kan deze beweging 
ondersteunen door in te zetten op kennisdeling en voorlichting. 
 
Het is van belang dat leraren, schoolleiders en ouders inzicht krijgen in de ineffectiviteit van 
zittenblijven en van het bestaan van alternatieven voor zittenblijven. In deze variant nemen 
overheid, sectorraden en scholen die ‘ambassadeur’ kunnen optreden hier het voortouw met het 
verspreiden van dit inzicht en het geven van voorlichting. Het delen van informatie en best 
practices binnen scholen en tussen scholen helpt om verbeteringen binnen scholen door te voeren 
die gericht zijn op bijvoorbeeld het verbeteren van de motivatie van leerlingen, meer maatwerk en 
differentiatie, het tegengaan van zittenblijven en het stimuleren van verrijken en versnellen. 
 
Het bieden van meer maatwerk en differentiatie ligt hoofdzakelijk in de bevoegdheid van scholen. 
Scholen hebben momenteel al veel mogelijkheden om binnen de bestaande structuren meer 
maatwerk aan te bieden. Mogelijkheden om de doorstroom soepeler te maken zijn in het primair 
onderwijs bijvoorbeeld halfjaarlijkse instroom of een minder harde knip tussen groep 2 en groep 3. 
Dit betekent dat doorkleuteren alleen nog in specifieke individuele gevallen voorkomt en niet meer 
leidt tot een heel jaar achterstand. Datzelfde geldt voor voorwaardelijke overgang met de 
mogelijkheid een bepaald onderdeel tot het benodigde niveau bij te spijkeren. Leerlingen die op de 
stof vooruit zijn, hebben baat bij het volgen van lessen op een hoger niveau of in een hogere 
jaarklas.  
Een tweede aangrijpingspunt voor de overheid en de Inspectie ligt bijvoorbeeld in benchmarking en 
transparantie. Als scholen inzicht hebben in waar ze staan, kunnen ze actief met beleid aan de slag 
gaan. Ook kan dit aanleiding zijn voor ouders om een school te kiezen of een school op de 
prestaties aan te spreken. Publicatie van het aandeel zittenblijvers afgezet tegen de 
leerlingpopulatie en aanspreken van scholen met veel zittenblijvers door de overheid kan hieraan 
bijdragen.
