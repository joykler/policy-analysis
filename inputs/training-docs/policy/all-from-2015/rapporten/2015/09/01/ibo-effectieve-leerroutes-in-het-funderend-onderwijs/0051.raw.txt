IBO Effectieve leerroutes in het funderend onderwijs 
 
Box 4.4 Rekenvoorbeeld herinvestering VO 
 
Extra lesuren 
Met een budget van 160 miljoen kan voor 10% van de leerlingen vijf uur extra lesuren per week 
worden gegeven bij een schooljaar van 40 weken. Het percentage zittenblijvers in het VO is 
ongeveer 5%. In dit voorbeeld is uitgegaan van ongeveer  8 miljoen euro voor één uur extra les 
per jaar voor alle leerlingen; dat is 40 mln euro voor 5 extra lesuren per jaar voor alle 
leerlingen en 4 mln euro voor 5 extra lesuren per jaar voor 10% van de leerlingen. Bij 40 
lesweken per jaar komt dit neer op 160 mln euro voor 5 extra lesuren per week voor 10% van 
de leerlingen.  
De maatregel is break-even wanneer ruim 22.000 leerlingen minder per jaar vertragen. Dit is 
ongeveer 50% van het huidige aantal zittenblijvers per jaar en ruim 20% van het aantal 
leerlingen dat in aanmerking komt voor de onderwijstijdverlenging.  
 
Zomerscholen 
Met een budget van ca 20 mln kan de huidige pilot zomerscholen worden verlengd en 
uitgebreid. Een zomerschool kost 650 euro per deelnemende leerling. Dat is 1/10 van de 
gewone variabele bekostiging per VO-leerling. Wanneer 10% van de deelnemers in de daarop 
volgende jaren niet meer doubleert, is de maatregel break-even. Dit lijkt realistisch op basis 
van de eerste resultaten van de pilot zomerscholen.  
Het benodigde succespercentage om break-even te zijn, ligt in het VO lager dan in het PO, 
omdat de kosten voor de zomerschool in het PO hoger zijn en de variabele kosten van een 
leerling per schooljaar lager.   
 
 
Voortgezet onderwijs 
In het VO zou een aanpassing van de bekostiging van zittenblijvers van 100% naar 50% uit het 
voorbeeld in box 4.2 leiden tot een structurele besparing van € 180 mln, bij een gelijkblijvend 
aantal zittenblijvers. Box 4.4 geeft een illustratie van de manier waarop dit geld kan worden 
geïnvesteerd in het VO.   
 
In het VO kan een investering om onderwijsachterstanden aan te pakken op verschillende 
manieren worden besteed. Bijvoorbeeld via gerichte onderwijstijdverlenging. Scholen kunnen extra 
uren aanbieden aan leerlingen die dreigen te doubleren of net wel overgaan. Dit kan in de vorm 
van een huiswerkklas of een ‘achtste lesuur’.  
Wanneer extra middelen in de lumpsum beschikbaar worden gesteld, zijn scholen vrij in de 
besteding en kunnen scholen de middelen ook anders aanwenden. Bij een subsidieregeling zijn 
scholen verplicht de middelen binnen de subsidievoorwaarden te besteden waardoor andere 
bestedingsmogelijkheden buiten beeld blijven. 
 
Ook in het VO kunnen zomerscholen worden gebruikt om te zorgen dat leerlingen alsnog overgaan. 
Tot 2016 loopt er een pilot zomerscholen. De huidige subsidieregeling omvat 9 miljoen euro in 
2015 en in 2016. Met een extra investering kan deze pilot worden voortgezet en eventueel 
uitgebreid. Hierdoor kunnen meer scholen en leerlingen gebruik maken van de zomerschool.  
 
Verlegging van bekostiging van zittenblijvers naar preventie en maatwerk kan alleen door de 
bekostigingsstatus van leerlingen aan te passen. Daarvoor zijn aanpassingen in de rekenregels van 
de Dienst Uitvoering Onderwijs (DUO) noodzakelijk. Omdat er onderwijsnummergegevens (BRON-
gegevens) van meerdere jaren aan elkaar moeten worden gekoppeld, is het verstandig om de 
wijziging van de systemen gelijk te laten lopen aan de doorontwikkeling van BRON. Dat betekent 
dat de aanpassing niet voor 2018/2019 kan plaatsvinden. Daarnaast zullen wijzigingen in wet- en 
regelgeving moeten worden gemaakt om de aanpassing van de bekostiging door te voeren. Het op 
deze manier inrichten van de bekostigingssystematiek kan spanning geven  met de voorgenomen 
vereenvoudiging van de bekostiging van schoolbesturen.
