4 Bevindingen bestaand reisbeleid 
4.1 Inleidende opmerkingen 
 
Het begrip dienstreizen 
De bevindingen die wij in dit hoofdstuk behandelen hebben betrekking op 
dienstreizen van ambtenaren en militairen die voor een bepaalde duur in het 
buitenland hun werkzaamheden moeten verrichten. Daartoe moeten zij reizen, in 
een accommodatie verblijven, eventueel reisvoorschotten aanvragen en 
vervolgens hun reisdeclaratie indienen.  
 
Ten aanzien van het begrip dienstreizen laten wij de jaarlijkse verlofreizen, 
gezinsherenigingsreizen, opleidingsreizen en operationele missies buiten 
beschouwing, omdat deze op grond van het Reisbesluit Buitenland en de 
Regeling Buitenlandse Dienstreizen BZ niet als dienstreizen worden getypeerd. 
 
Disclaimer voor tabellen en grafische weergaven 
Wij hebben de bevindingen waar wij dit nuttig achtten voorzien van een tabel 
en/of een grafische weergave. Naast de weergave van de feitelijke bevindingen 
zelf beogen wij hiermee om de bevindingen in een groter geheel te bezien en de 
lezer van het rapport in staat te stellen deze daarmee in de juiste context 
plaatsen. 
De gegevens die wij voor de tabellen en grafische weergaven hebben gebruikt 
zijn gebaseerd op de databestanden van de reisagenten BCD Travel en VCK 
Travel over 2014. Wij hebben de betrouwbaarheid, volledigheid en juistheid van 
deze gegevens niet vastgesteld.  
 
In de data-analyse zijn de boekingsgegevens van een deel van de operationele 
missies van het ministerie van Defensie en de specifieke vluchten, zoals de 
jaarlijkse verlofreizen, gezinsherenigingsreizen en opleidingsreizen, wel 
betrokken omdat het onderscheid tussen deze soorten reizen niet op doelmatige 
wijze kon worden vastgesteld. 
 
De gegevens van de dienstreizen die door de ministeries of de reizigers zelf zijn 
geregeld, dus zonder tussenkomst van BCD Travel en VCK Travel, zijn niet in 
tabellen en grafische weergaven opgenomen, omdat deze niet op doelmatige 
wijze uit de verschillende (personeels- en financiële) systemen kon worden 
verkregen. Het betreft met name de uitgaven voor hotelovernachtingen die door 
de reiziger (al dan niet via een voorschot) zelf zijn voldaan. 
 
4.2 De omvang van de reisstromen verschilt per ministerie 
De ministeries kennen verschillende reisvolumes en een daarmee 
samenhangende financiële omvang. Ook het aandeel van medewerkers dat 
regelmatig internationale dienstreizen uitvoert verschilt per ministerie. In de 
tabel op de volgende bladzijden geven wij per ministerie op basis van de 
gegevens over 2014 van de reisagenten een beeld van de uitgaven in het kader 
van dienstreizen. Daarnaast geven wij een overzicht van de top tien van 
rijksbrede reisbestemmingen. 
 
 
  
9  |
