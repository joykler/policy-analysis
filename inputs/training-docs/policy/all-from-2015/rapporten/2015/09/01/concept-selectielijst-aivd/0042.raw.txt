Selectielijst AIVD en voorgangers vanaf 1946 
 
De Nederlandse delegatie wordt voorgezeten door de BVD. Belangrijk onderwerp van bespreking in dit 
forum is de ontwikkeling op het gebied van de cryptografie. Aan het begin van de 21e eeuw beschikt 
de BVD wereldwijd over een relatienetwerk waarin meer dan honderd inlichtingen- en 
veiligheidsdiensten een plaats hebben - sommige uiteraard wat nadrukkelijker dan andere. 
 
2.1.4.5. coördinatie 
Sinds de instelling van het Comité Verenigde Inlichtingendiensten Nederland (CVIN) bekleedden de 
opeenvolgende coördinatoren het voorzitterschap van dit college. Het heeft een coördinerende taak en 
moet de samenwerking tussen de diensten bevorderen. In het CVIN hebben verder zitting het hoofd 
van de BVD en de directeur van de MID, aangevuld met vertegenwoordigers van Buitenlandse Zaken 
en Justitie. In voorkomende gevallen worden vertegenwoordigers van andere departementen 
uitgenodigd aan de besprekingen deel te nemen. In 1999 waren dat bijvoorbeeld Economische Zaken, 
Financiën en Verkeer en Waterstaat. 
Het CVIN is ook het ambtelijk voorportaal van de Ministeriële Commissie voor de Inlichtingen- en 
Veiligheidsdiensten (MICIV) - zie hieronder. Ter voorbereiding van de MICIV-vergaderingen kwam het 
CVIN bijeen tesamen met de secretarissen-generaal van de in de MICIV vertegenwoordigde 
departementen, het zogenaamde CVIN-plus.  
 
2.1.4.6. politieke sturing  
De minister van Binnenlandse Zaken (en Koninkrijksrelaties) bleef politiek verantwoordelijk voor de 
Binnenlandse Veiligheidsdienst.  
De minister had qualitate qua zitting in de hierboven al even genoemde MICIV. Dit college bepaalt het 
algemeen beleid en coördineerde op het hoogste politieke niveau de inzet en activiteiten van MID en 
BVD. De MICIV werd voorgezeten door de minister-president. Verder maakten de ministers van 
Defensie, Buitenlandse Zaken, Justitie, Financiën, Economische Zaken en Verkeer en Waterstaat er 
deel van uit. 
 
2.1.4.7. controle 
Sinds in 1952 de Commissie voor de BVD werd ingesteld is de parlementaire controle op het doen en 
laten van de inlichtingen- en veiligheidsdiensten in niet geringe mate geïntensiveerd. In de vorige 
hoofdstukken is daaraan al aandacht besteed. De Tweede Kamer-commissie voor de inlichtingen- en 
veiligheidsdiensten, bestaande uit de voorzitters van de vier grootste fracties, wordt sinds het einde 
van de jaren tachtig gevraagd en ongevraagd op de hoogte gehouden van alle relevante 
ontwikkelingen op het gebied van de binnenlandse veiligheid. Deze commissie brengt een jaarverslag 
uit, dat in de Kamer besproken wordt. Daarnaast bracht ook de BVD zelf een jaarverslag uit, dat 
eveneens voorwerp van parlementaire discussie kan zijn. In dit jaarverslag doet de dienst vooral 
mededeling van de onderwerpen die in de verslagperiode de aandacht van de dienst hebben geëist. 
Een geheime versie van dit jaarverslag gaat naar de minister van BZK en naar de commissie voor de 
inlichtingen- en veiligheidsdiensten. Door de genoemde ontwikkelingen heeft deze commissie zich in de 
loop van de jaren ontwikkeld van een klachteninstantie tot een effectieve politieke controleinstantie, 
terwijl ook de Kamer als geheel zich geleidelijk aan meer inhoudelijk met het beleid ten aanzien van de 
BVD is gaan bezig houden. 
Voor klachten over het doen en/of laten van de BVD kan de burger zich wenden tot de Nationale 
ombudsman of, wanneer het gaat om klachten met betrekking tot veiligheidsonderzoeken, gebruik 
maken van de in de Algemene Wet Bestuursrecht voorziene klacht- en beroepsprocedure. De Wet 
Openbaarheid van Bestuur (WOB) tenslotte bood, zij het in beperkte mate, de mogelijkheid het 
handelen van de BVD in het verleden nader te bezien. In elk geval is het mogelijk dat burgers hun 
eigen dossier - indien aanwezig - ter inzage krijgen, zij het ontdaan van persoonsgegevens van derden 
en aanwijzingen omtrent bronnen, werkwijze en actueel kennisniveau van de dienst. Na het in werking 
treden van de nieuwe Wet op de Inlichtingen- en Veiligheidsdiensten per 29 mei 2002 is de WOB niet 
langer van toepassing op de BVD, die vanaf dat moment overigens Algemene Inlichtingen- en 
Veiligheidsdienst (AIVD) is gaan heten. De regeling die daarvoor in de plaats is gekomen en in de WIV 
is opgenomen is inhoudelijk echter niet of nauwelijks afwijkend van de tot dan nog geldende WOB.   
 
Pagina 42 van 94
