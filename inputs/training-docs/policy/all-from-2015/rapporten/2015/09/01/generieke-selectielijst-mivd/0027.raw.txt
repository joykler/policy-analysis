Versie 0.16 ter inzagelegging | Generieke Selectielijst MIVD | maart 2015 
met de omvang (in aantallen personeelsleden) van de twee 
krijgsmachtdelen, maar in de eerste plaats met het feit dat het 
marinepersoneel voor het grootste deel beroepspersoneel was, 
terwijl de landmacht met grote contingenten dienstplichtig 
personeel te maken had. Had de marine daardoor te maken met 
in beginsel positief ingesteld personeel, de landmacht kreeg per 
lichting dienstplichtigen vogels van diverse pluimage onder de 
wapenen, met name ook in politiek opzicht. In de periode van 
de Koude Oorlog, die na ‘Praag 1948’ en de Berlijnse kwestie in 
hetzelfde jaar in korte tijd tot volle ontwikkeling was gekomen, 
was het in de sfeer van de personele beveiliging vooral zaak te 
zorgen dat communisten in de krijgsmacht ‘geen kwaad 
konden’. Hoezeer met name de onbloedige communistische 
machtsgreep in Tsjechoslowakije het denken over veiligheid, ook 
militaire veiligheid, beïnvloedde blijkt uit een scenario - mogelijk 
(mede) ontworpen door GIIIB - waarin ervan wordt uitgegaan 
dat de communisten in Nederland in één nacht de regering 
omver willen werpen. De “binnenlandse tegenstander” wordt in 
dit scenario verondersteld binnen 24 uur 200 leidinggevende 
personen te liquideren: het Kabinet, de ministers van Oorlog, 
Justitie en Binnenlandse Zaken, de procureurs-generaal en een 
aantal burgemeesters. Om dergelijke toestanden te voorkomen 
werd het nodig geacht elke sollicitant naar een functie in de 
krijgsmacht, maar ook elke dienstplichtige, te ‘screenen’ op zijn 
of haar antecedenten. Politieke overtuiging en achtergrond 
vormden daarvan een belangrijk onderdeel. Op de vraag of 
iemand lid was van een communistische organisatie kon in vele 
gevallen de Centrale Veiligheidsdienst een antwoord geven. Was 
dat antwoord bevestigend, dan werd de sollicitant afgewezen; 
de dienstplichtige werd op een plaats tewerkgesteld waar hij als 
potentieel spion en/of saboteur geen schade kon aanrichten. 
Een negatief antwoord van de CVD leidde niet zonder meer tot 
aanstelling dan wel tewerkstelling op een ‘gevoelige’ plaats. 
Zeker in deze eerste jaren na de Tweede Wereldoorlog was het 
zicht van de CVD op het Nederlandse communisme nog niet 
‘dekkend’.  
Een en ander betekende dat de militaire veiligheidsdiensten 
genoodzaakt waren zelf antecedentenonderzoeken in te stellen. 
De MARID ging er al snel toe over dit werk geheel aan de CVD 
(later BVD) over te laten; G2B echter zag zich, ook al door de 
grote omvang van de werkzaamheden, gedwongen dit 
taakonderdeel zelf uit te voeren, wat een beduidende 
investering vergde in mensen en middelen. Bovendien hadden 
de militaire veiligheidsdiensten dan nog de al eerder genoemde 
andere onderdelen van de veiligheidstaak uit te voeren, zoals 
het op de hoogte blijven van ‘de geest in de troep’ en het 
rapporteren over veiligheidsincidenten zoals diefstal of 
vermissing van wapens en/of geclassificeerde documenten. Niet 
vergeten werd het politieke klimaat waarin de krijgsmacht haar 
werk moest doen. Gelet werd op de verspreiding van 
 
 
Pagina 27 van 167
