IBO Effectieve leerroutes in het funderend onderwijs 
 
Nederland selecteert relatief vroeg in het voortgezet onderwijs. Het aantal heterogene brugklassen 
104 
in Nederland neemt bovendien af. Het risico van vroege selectie is dat leerlingen met lage 
sociaaleconomische status of laatbloeiers te laag geplaatst worden. Dit zet de toegankelijkheid van 
het onderwijs onder druk. Vroege selectie is in het voordeel van leerlingen met hoge vroege 
prestaties, ongeacht hun ouderlijk milieu. Dit hangt echter deels samen met sociaal economische 
status. Relatief weinig leerlingen met laagopgeleide ouders halen voldoende hoge vroege prestaties 
105  
voor directe toegang tot het gymnasium.
 
Stapelen kan gezien worden als reparatie van verkeerde of te vroege plaatsing. Een ander manier 
106
om vroege selectie te repareren is opstroom. Het wisselen van schoolniveau wordt echter steeds 
107 
moeilijker. Leerlingen krijgen steeds vaker het advies voor één schoolsoort, bijvoorbeeld vmbo of 
vwo, in plaats van een gemengd advies zoals havo/vwo. Daarbij leggen steeds meer scholen zich 
toe op slechts één schoolsoort in plaats van een brede scholengemeenschap. Tussentijds 
overstappen wordt daardoor lastiger. Ook het stapelen neemt af. 
 
Plaatsing in het VO kan worden verbeterd door uitstel van een definitieve keuze via bijvoorbeeld 
gemengde brugklassen. Door de beoordeling van de capaciteiten van leerlingen te verbeteren en 
de mogelijkheid van tussentijdse opstroom, kan de noodzaak tot stapelen afnemen. Ook dragen 
brede brugklassen bij aan de school als ontmoetingsplek voor jongeren van verschillende 
achtergronden. 
 
3.4 Versnellen en verrijken 
Begaafde leerlingen kunnen voordeel hebben van versnellen of verrijken van hun leerroute. Het 
stimuleren van versnelling of verrijking leidt tevens tot efficiëntere leerroutes. Leerlingen leren 
immers hetzelfde in kortere tijd, of meer in dezelfde tijd. 
 
In het PO komt versnellen het meeste voor in de vorm van versneld kleuteren. In het VO komt 
versnelling echter nauwelijks voor. Dit komt mede doordat de duur van de leerroutes is vastgelegd 
in de Wet op het voortgezet onderwijs (WVO). Aanpassing van deze bepaling in combinatie met 
aanpassing van de urennorm per 1 augustus 2015 kan leiden tot meer mogelijkheden tot 
versnelling. 
 
Om scholen te stimuleren de wettelijke mogelijkheden te gaan gebruiken zijn er diverse opties. 
Scholen en leraren hebben bijvoorbeeld onterechte zorgen over de effecten van versnellen. 
Voorlichting en kennisdeling over versnelling kan dit wegnemen. Door aanpassing van het 
toezichtskader van de inspectie kan versnellen en verrijken worden beloond. Dat is op dit moment 
niet het geval. Door middelen slimmer in te zetten, kan het ontbreken van een financiële prikkel als 
scholen een leerling een klas laten overslaan, geheel of gedeeltelijk worden weggenomen. 
 
Op dit moment is het in het VO mogelijk om vakken op een hoger niveau af te sluiten. Goede 
vmbo-leerlingen kunnen bijvoorbeeld examen Duits of Engels doen op havo-niveau. Scholen en 
docenten zouden leerlingen meer kunnen stimuleren om van deze mogelijkheid gebruik te maken, 
bijvoorbeeld door dit duidelijk herkenbaar op het diploma te maken of door hieraan in overleg met 
het vervolgonderwijs een voordeel in het vervolgonderwijs aan te koppelen (zoals vrijstelling voor 
bepaalde vakken). 
 
                                                           
104
 Inspectie van het Onderwijs, Onderwijsverslag 2012/2013 (2014) 
105
 Dronkers, In wiens voordeel werkt selectie aan het begin van het voortgezet onderwijs (2015) 
106
 OECD, Equity and Quality in Education (2012) 
107
 Inspectie van het Onderwijs, Onderwijsverslag 2013/2014 (2015) 
42
