Het contract- en leveranciersmanagement van de reisagenten is momenteel 
opgedeeld in drie regieclusters (BZ, Defensie en V&J). Deze clusters zijn ingericht 
naar analogie van de Europees aanbestede contracten. Het managen van het 
raamcontract en de reisagenten maakt deel uit van het werkpakket van de 
contractmanagers van de drie genoemde ministeries. Zij nemen ook het 
travelmanagement (de sturing en beheersing van reiskosten) voor hun rekening, 
hoewel dat geen kerntaak is van hun functie en daardoor minder aandacht krijgt.  
 
De procesinrichting verschilt per ministerie. Dat geldt zowel voor het aanvragen 
van dienstreizen, het regelen van vlieg- en treintickets, hotelreserveringen en 
het declareren van kosten van dienstreizen. Dit vindt al dan niet plaats met 
tussenkomst van een intern reisbureau bij het betreffende ministerie. Daarbij 
maken ministeries gebruik van verschillende geautomatiseerde systemen. Dit 
zijn specifieke applicaties (bij BZ en Defensie), of generieke applicaties (P-direkt) 
danwel handmatig ingevulde aanvraag- en declaratieformulieren die rechtstreeks 
in de financiële administratie worden verwerkt. Het project Travel and Expense 
Management (TEM) dat eveneens vanuit BZ is geïnitieerd moet dit meer 
stroomlijnen. 
 
Zoals reeds uit paragraaf 4.1 blijkt is de managementinformatievoorziening over 
internationale dienstreizen nog niet optimaal. Dat komt door de verschillende 
wijze waarop de processen zijn geregeld en de wijze van vastlegging van 
reisgegevens. Ministeries moeten dan ook veel inspanningen leveren wanneer zij 
een volledig en juist beeld moeten verschaffen over internationale dienstreizen. 
Daarentegen hebben wij de indruk dat niet alle spilfuncties van de ministeries op 
de hoogte zijn van de wel beschikbare reguliere informatievoorziening die de 
reisagenten periodiek door middel van een mailing verstrekken. Dit roept tevens 
de vraag op in hoeverre ministeries deze informatie intern delen en effectief 
gebruiken in het kader van governance. 
 
24  |
