IBO Effectieve leerroutes in het funderend onderwijs 
 
kennis worden opgebouwd. De voorbeelden kunnen scholen overtuigen en inspireren om 
zittenblijven te voorkomen. Hiermee wordt innovatie aangejaagd. Daarnaast wordt, als onderdeel 
van de evaluaties, ingezet op het beter in kaart brengen van gedragseffecten van maatregelen.  
 
Variant 3: Aanpassen van het stelsel 
Knelpunten in het stelsel oplossen door aanpassingen in de structuur van het stelsel. 
Vertraging hangt nauw samen met het leerstofjaarklassensysteem dat kenmerkend is voor het 
Nederlandse onderwijsstelsel. Belangrijke oorzaken van vertraging in het VO zijn daarnaast de 
vroege selectie en de verdeling van het voortgezet onderwijs in tracks met elk harde scheidingen 
en eindnormen. Aanpassingen in het stelsel grijpen aan op deze drie punten. 
 
3a. Aanpassing vroege selectie 
Door in de eerste jaren van het VO nog geen strikte niveaudifferentiatie tussen klassen in te 
bouwen, hebben leerlingen meer mogelijkheden om op het voor hun geijkte niveau terecht te 
komen. Het via wetgeving verplicht stellen van brede brugklassen heeft de kenmerken van een 
‘middenschool’ en kent grote nadelen voor leerlingen voor wie al direct duidelijk is welk type 
onderwijs voor hen het meest geschikt is. Een tussenoptie is om de aanwezigheid van brede 
brugklassen te stimuleren, met daarnaast behoud van specifieke niveau-klassen voor de leerlingen 
die daar baat bij hebben. Hiertoe kan het inspectiekader worden aangepast waarbij scholen met 
een of meerdere brede brugklassen hier een positieve beoordeling voor krijgen.  Daarnaast kunnen 
brede brugklassen worden gestimuleerd via de bekostiging, bijvoorbeeld door verschuiving van 
middelen van de vaste voet naar bekostiging per leerling.  
 
3b. Aanpassing verdeling leerroute in tracks 
De verdeling van de leerroute in het VO in tracks met ieder eigen harde eindnormen werkt 
zittenblijven in de hand. Als een leerling niet aan het niveau kan voldoen zijn er twee opties: 
doubleren of afstromen. Flexibilisering van de examens, waarbij leerlingen één of meerdere vakken 
kunnen afsluiten op een hoger of lager niveau vergroot de opties. De mogelijkheid één of twee 
vakken op een lager niveau af te sluiten kan bijdragen aan het voorkomen van zittenblijven. Ook 
stimuleert het om leerlingen met een dubbel basisschooladvies te laten starten op het hogere 
niveau, omdat de kans om dit hogere niveau succesvol af te ronden wordt vergroot. Daarnaast 
kunnen leerlingen die op een lager niveau starten de waarde van hun diploma vergroten door een 
aantal vakken op een hoger niveau af te sluiten. Flexibilisering met vakken op een lager niveau 
heeft echter ook nadelen en risico’s, met name voor de waarde van het diploma, de transparantie 
over de waarde en de gevolgen voor (toelating tot) vervolgonderwijs of arbeidsmarkt. Daarnaast 
kan het leiden tot een lagere motivatie bij leerlingen om voor hen lastige vakken toch op een zo 
hoog mogelijk niveau af te ronden. Aanpassing van de examinering vraagt dan ook om het vooraf 
goed in kaart brengen van de precieze mogelijkheden en effecten. 
 
3c. Aanpassing van het leerstofjaarklassensysteem 
Het loslaten van het leerstofjaarklassensysteem en het doorvoeren van meer maatwerk en 
flexibiliteit is voor een groot deel ook binnen het huidige stelsel mogelijk. Voor verdergaande 
aanpassing van het leerstofjaarklassensysteem kan de cyclus van schooljaren met vaste vakanties 
en een vast in- en doorstroommoment in september worden losgelaten.  Via wetgeving kan hierbij 
de verplichte zomervakantie worden afgeschaft, zodat scholen hier zelf invulling aan kunnen 
geven. Groepsgewijs leren blijft ook in een situatie zonder leerstofjaarklassensysteem van belang, 
vanwege de doelmatigheid en om te borgen dat leerlingen ook van elkaar kunnen leren, zowel 
cognitief als wat betreft de sociaal emotionele ontwikkeling. Een verdergaande aanpassing van het 
leerstofjaarklassensysteem vergt dan ook vooraf onderzoek naar kansen, risico’s en 
gedragseffecten en naar de vormgeving van de nieuwe inrichting. 
Voor de aanpassingen binnen het stelsel geldt dat op voorhand niet goed te zeggen is wat de 
precieze effecten zijn. Goede kwantitatieve analyse en resultaten van experimenten kunnen helpen 
om de effecten beter in kaart te brengen.
