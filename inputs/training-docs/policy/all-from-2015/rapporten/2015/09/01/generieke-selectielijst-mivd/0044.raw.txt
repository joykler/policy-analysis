Versie 0.16 ter inzagelegging | Generieke  Selectielijst MIVD | maart 2015  
 
Legal travelers 
Menselijke bronnen waarvan in elk geval MID en MARID - van de 
LUID bleek daarvan niets - zich hebben bediend zijn de al vaker 
genoemde ‘legal travelers’. Wat de MARID betreft is in dit 
verband al de Sectie VI Contactregister genoemd. Deze sectie 
moet niet verward worden met het in 1947 opgerichte MARID VI 
dat de verbindingsinlichtingen voor zijn rekening ging nemen. 
Omdat de afkorting VI (Verbindings Inlichtingen) in de praktijk 
van alledag toch als 6 werd gelezen, werd de Sectie VI 
Contactregister aan het begin van de jaren vijftig omgedoopt in 
MARID VII, terwijl de aanduiding MARID VI voor de sectie 
verbindingsinlichtingen bleef gehandhaafd.  
Over de legal travelers (ook wel informanten genoemd) merkte 
de al enkele malen genoemde Verkorte Cursus op, dat men “in 
het buitenland vertoevende of reizende” vaak dingen ziet die 
“van vèrstrekkend belang kunnen zijn. Bijvoorbeeld een 
gezagvoerder van een schip, reserve officier der K.M., kan soms 
bijzonderheden opmerken inzake fortificaties of outillage, welke 
door de MARID zeer gaarne worden vernomen”. De MARID kan 
dergelijke personen echter geen opdrachten geven; de enige 
manier om hen in te schakelen is een beroep te doen “op hun 
vrijwillige medewerking”. In de periode dat MARID VII heeft 
bestaan  - van het begin van de jaren vijftig tot de sectie in 
1977 als ‘maritieme desk’ opging in de Inlichtingendienst 
Buitenland -  maakte de sectie bij voorkeur gebruik van 
informanten bij de koopvaardij, waarbij Rotterdam als 
uitvalsbasis fungeerde. 
In 1956 was geregeld dat agentenoperaties in het buitenland 
voortaan uitsluitend onder verantwoordelijkheid van het hoofd 
van de Buitenlandse Inlichtingendienst zouden plaats vinden. 
Het werken met legal travelers evenwel bleef tot de competentie 
van de hoofden van de militaire inlichtingendiensten behoren, 
mits de Buitenlandse Inlichtingendienst daarvan op de hoogte 
werd gesteld. Daar de resultaten van de BID op militair gebied 
in de ogen van de inlichtingendienst van de landmacht onder de 
maat bleven, ging deze dienst in het begin van de jaren zestig 
over tot een ambitieus eigen program van legal travelers. Na 
een jaar beschikte de MID over een bestand van meer dan 
honderd van deze bronnen. In het kader van een nauwere 
samenwerking tussen BID en MID werden deze legal travelers in 
1962 aan de militaire afdeling van de BID overgedragen, 
waarmee de MID voor gegevens uit dit soort bronnen 
afhankelijk werd van de BID. Om toch enige invloed op dit 
terrein te behouden benoemde de MID evenals de LUID een 
“vertegenwoordiger in de militaire afdeling” van de BID. De 
MARID ging met de activiteiten van MARID VII zijn eigen weg en 
hield alleen contact op strikt operationeel (lager) niveau. Vanaf 
de eerste helft van de jaren zestig waren er op het gebied van 
verwerving van militaire informatie uit het buitenland dus nog 
slechts twee diensten die zich van legal travelers bedienden: de 
 
 
Pagina 44 van 167
