IBO Effectieve leerroutes in het funderend onderwijs 
 
Ruim 16% van alle leerlingen loopt in het PO vertraging op. In 2014 ging het om ongeveer 30.000 
leerlingen. De meeste vertraging komt door verlengd kleuteren (ruim 5%), gevolgd door 
zittenblijven in groep 3 en 4. Zittenblijven komt vaker voor bij leerlingen met een lager 
intelligentieniveau, een zwakkere sociaal-economische thuissituatie, bij jongens en bij leerlingen 
geboren in juli, augustus en september. Ook zijn er verschillen tussen scholen waarneembaar die 
niet direct door leerlingkenmerken kunnen worden verklaard en lijken samen te hangen met beleid 
en visie van scholen. In de afgelopen twee jaar is het zittenblijven in het po licht afgenomen. Van 
2011 tot en met 2013 daalde het percentage vertraagde leerlingen in het basisonderwijs van 18 
1
procent naar 16 procent. Bijna 8% van de leerlingen in het PO versnelt. Het grootste deel hiervan 
komt door versneld kleuteren, ongeveer 13% van de leerlingen doet groep 1 en 2 in minder dan 
twee volledige schooljaren. Het betreft hoofdzakelijk herfstleerlingen 
 
In het VO loopt ongeveer 25% van alle leerlingen vertraging op. In 2014 ging het daarbij om 
ongeveer 50.000 leerlingen. Circa 80% van de vertraging is het gevolg van zittenblijven. De 
meeste vertraging vindt plaats in het voorexamenjaar. Op de havo is het percentage zittenblijvers 
het hoogst.  
 
In het VO kan zittenblijven een alternatief zijn voor afstroom. Zittenblijvers presteren in het 
vervolgonderwijs over het algemeen beter dan afstromers. Mogelijk spelen selectie-effecten een 
rol, waarbij leerlingen met relatief weinig opgelopen onderwijsachterstand eerder blijven zitten dan 
dat ze afstromen. Daarbij doorlopen afstromers die via het vervolgonderwijs weer opklimmen, een 
langere route: zo is de route naar het hbo via vmbo en mbo langer en duurder dan via de havo.  
Ongeveer 5% van de leerlingen volgt een langere leerroute door te stapelen. In principe is dit een 
effectieve methode om leerlingen op een hoger niveau te laten uitstromen. Voor een deel van de 
leerlingen is stapelen een correctie van te lage initiële plaatsing. Uitstel van selectie of betere 
plaatsing kunnen de noodzaak tot stapelen verminderen. Voor ‘laatbloeiers’ is stapelen een 
belangrijke manier om op een hoger niveau terecht te komen. Op die manier draagt stapelen bij 
aan de kwaliteit en toegankelijkheid van het Nederlandse onderwijs. Ruim twee derde van de 
stapelaars is succesvol en haalt ook het diploma op het hogere niveau.  
 
Versnellen komt in het VO nauwelijks voor: bij minder dan 1% van de leerlingen. Versnellen wordt 
zelden toegepast omdat dan meteen een volledig jaar moet worden overgeslagen.  
 
Conclusie 2: Zittenblijven is een ineffectieve en inefficiënte manier om opgelopen 
onderwijsachterstand aan te pakken.  
Een heel schooljaar volledig overdoen levert - op enkele uitzonderingen na - weinig op voor een 
leerling, maar brengt wel hoge kosten met zich mee. Het gaat dan om directe onderwijskosten 
voor een extra leerjaar en om indirecte kosten omdat een zittenblijver een jaar later de 
arbeidsmarkt betreedt. Positieve effecten zijn er alleen op korte termijn en ebben daarna weg. 
Opvallend daarbij is dat ouders en leerlingen overwegend aangeven tevreden te zijn over de keuze 
om het kind te laten blijven zitten. De directe kosten aan onderwijs van vertraging  bedragen 
ongeveer € 500 miljoen per jaar. Hier komen nog indirecte kosten bovenop omdat leerlingen een 
jaar later toetreden op de arbeidsmarkt.  
 
Van zittenblijven bij sociaal-emotionele achterstand (school- of leerrijpheid) bij kleuters stellen 
betrokkenen regelmatig dat dit nuttig kan zijn. Maar ook hier zijn geen aanwijzingen uit onderzoek 
gevonden waaruit langdurig positieve effecten blijken. En zelfs als deze aanwijzingen in de 
toekomst gevonden worden, dan is een heel jaar zittenblijven niet altijd nodig, omdat de sociaal-
emotionele achterstand veel korter dan een jaar kan zijn en sociaal emotionele ontwikkeling te 
beïnvloeden is. Scholen verschillen sterk in het beleid en de beoordeling van onder meer de 
leerrijpheid. Hierin zijn verbeteringen mogelijk.  
 
                                                           
1
 Inspectie van het Onderwijs, onderwijsverslag 2013/2014 (2015)
