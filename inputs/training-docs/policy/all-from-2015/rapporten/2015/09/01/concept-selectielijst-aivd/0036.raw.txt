Selectielijst AIVD en voorgangers vanaf 1946 
 
 
Dat kwam er niet van; wel werd tussen de beide diensten een protocol gesloten waarin de onderlinge 
samenwerking werd geregeld. Tussen de BVD en de drie militaire diensten bleef de 'hekkentheorie' 
steeds een omstreden punt. Ooit had het eerste hoofd van de BVD, Einthoven, uitgesproken dat de 
militaire diensten slechts binnen de hekken van de militaire terreinen en kazernes competent waren. 
Deze stelling is steeds voor de BVD een axioma gebleven, voor de militaire diensten daarentegen een 
uitgangspunt waarover discussie mogelijk moest zijn. Zo was er in 1985 een discussie tussen het hoofd 
van de BVD en het hoofd van de LUID over de mogelijkheid, dat een militaire dienst wel eens 'buiten 
de hekken' belangstelling kon hebben voor personen voor wie de BVD zich totaal niet interesseerde. De 
minister van Binnenlandse Zaken, mr. J.G. Rietkerk, was het echter met de BVD-leiding eens, dat de 
'hekkentheorie' onverkort gehandhaafd diende te worden. De minister zegde toe, zich hierover te 
zullen verstaan met zijn collega van Defensie. Hoewel er in 1987 een concept-convenant tot stand 
kwam tussen de BVD en de Militaire Inlichtingendienst (MID) waarin de drie militaire diensten waren 
opgegaan, bleef de 'hekkentheorie' de relatie tussen deze diensten nog jaren belasten. Het samengaan 
van de drie militaire inlichtingendiensten in één dienst hing samen met de totstandkoming van de Wet 
op de Inlichtingen- en Veiligheidsdiensten (Wiv) die in 1987 parlementaire goedkeuring kreeg en in 
1988 in werking trad. 
 
2.1.3.7. relaties (internationaal) 
Evenals dat op het nationale vlak het geval was, onderging het internationale relatienetwerk van de 
BVD een uitbreiding onder invloed van het opkomende terrorisme, terwijl de bestaande relaties werden 
geïntensiveerd bijvoorbeeld op het terrein van de (internationale) protestbeweging. Hiervoor is al 
aangestipt dat de BVD in 1968, na consultatie met Buitenlandse Zaken, een 'voorzichtige relatie' 
aanging met de Israëlische inlichtingendienst op het terrein van het Palestijnse terrorisme. Dat laatste 
bracht de dienst geleidelijk aan ook in aanraking met inlichtingen- en veiligheidsdiensten van wat 
genoemd werden 'gematigde' Arabische landen als Jordanië en Marokko. Andere vormen van 
internationaal terrorisme intensiveerden de relaties met bijvoorbeeld de Britse (IRA) en Duitse (RAF) 
diensten, terwijl de gijzelingsactie in Den Haag door het Japanse Rode Leger de basis legde voor een 
zekere samenwerking met de Japanse diensten. Het Ierse terrorisme bracht de Ierse veiligheidsdienst 
binnen het relatienetwerk van de BVD. Het internationale terrorisme leidde tot uitbreiding van de 
bilaterale contacten van de BVD, maar ook tot het ontstaan dan wel de intensivering van internationale 
vormen van samenwerking waarin de dienst participeerde. Door het al jaren bestaande Special 
Committee van de NAVO waarin de hoofden van de veiligheidsdiensten zitting hadden, werd in 1968 
een werkgroep 'protest movements' ingesteld. Voor Nederland had hierin het hoofd van de afdeling B 
zitting. Over ditzelfde onderwerp kwam multilateraal contact op gang tussen de veiligheidsdiensten van 
het 'Europa van de Zes', aangevuld met (als gasten) de Britse diensten. In 1971 voegde de Zwitserse 
veiligheidsdienst zich bij dit gezelschap waaruit tenslotte de 'Club de Berne' ontstond. Het hoofd van de 
BVD Kuipers was een van de belangrijkste pleitbezorgers van dit internationaal 
samenwerkingsverband. 
 
Het was op zijn voorstel dat een 'Europese cursus' voor ambtenaren van de deelnemende landen van 
de grond kwam. Het was dan ook in Den Haag dat in 1974 de eerste cursus plaats vond, georganiseerd 
door de BVD. Het doel van deze cursus was bespreking van onderwerpen van gemeenschappelijk 
belang, maar vooral kennismaking, persoonlijk en institutioneel, met elkaars diensten. De volgende 
cursussen vonden bij toerbeurt plaats in een van de deelnemende landen, zoals ook het 
voorzitterschap onder de deelnemende diensten rouleerde. Overigens bleef binnen dit Europees 
verband altijd een speciale relatie bestaan tussen de drie Benelux-landen, eerst op het gebied van het 
contra-inlichtingenwerk, later ook op het terrein van het contra-terrorisme. Op dat laatste gebied 
(contra-terrorisme) neemt de BVD overigens ook intensief deel aan het overleg binnen de Europese 
Unie. In dat kader levert de dienst een bijdrage aan het half-jaarlijks document dat de EU publiceert 
inzake de dreiging op dat gebied. 
Ter wille van de volledigheid zij er hier nog eens op gewezen, dat ondanks de hierboven geschetste 
'Europeanisering' van het internationale relatienetwerk van de BVD, de traditionele relaties met de 
Amerikaanse diensten, met de Britse diensten, maar ook met die van bijvoorbeeld Australië en Canada 
bleven bestaan, evenals met de Scandinavische landen goede, maar niet zeer intensieve relaties 
bestonden en gehandhaafd bleven. 
 
 
Pagina 36 van 94
