IBO Effectieve leerroutes in het funderend onderwijs 
 
2 Het Nederlandse stelsel  
Dit hoofdstuk geeft een feitelijke beschrijving van de huidige inrichting van het onderwijsstelsel 
met betrekking tot de leerroutes en van de data rond vertragen, versnellen, op- en afstroom en 
stapelen. Het hoofdstuk start met een beschrijving van sturing en financiering en zet de waarden 
en doelstelling van het onderwijsbeleid uiteen. Vervolgens gaat het in op de wijze waarop 
leerroutes in Nederland en in internationaal perspectief zijn vormgegeven. Ten slotte volgen de 
data rond vertragen, versnellen, op- en afstroom en stapelen. 
 
2.1 Waarden en doelstelling van het Nederlandse onderwijsbeleid 
Het kabinet hanteert drie kernwaarden in het onderwijsbeleid: kwaliteit, doelmatigheid en 
toegankelijkheid. De minister en staatssecretaris van OCW dragen de stelselverantwoordelijkheid 
voor  onderwijs van hoge kwaliteit, dat doelmatig is en voor iedereen toegankelijk is en blijft. 
Tussen de drie kernwaarden van het onderwijs ontstaat soms spanning, het zogenaamde trilemma. 
In bijlage 4 worden deze drie waarden verder toegelicht. 
 
Dit IBO heeft tot doel om de middelen voor het funderend onderwijs doelmatiger in te zetten, door 
beleidsvarianten te schetsen die de verblijfsduur in het onderwijs verkorten met gelijkblijvende of 
minder middelen en met als voorwaarde dat de kwaliteit en toegankelijkheid van het funderend 
onderwijs minimaal op hetzelfde niveau blijven. Bij kwaliteit gaat de werkgroep uit van de brede 
definitie van onderwijskwaliteit. Het gaat om onderwijsprestaties, sociaal-emotionele ontwikkeling 
van leerlingen en de socialisatiefunctie van het onderwijs. Bij toegankelijkheid gaat het tevens om 
kansengelijkheid. 
 
2.2 Sturing en financiering  
2.2.1 Financiering 
 De huidige lumpsum financiering voor het PO en VO bestaat voor een groot deel uit vaste 
bedragen per schooljaar. 
 Het systeem kent geen financiële prikkels op het voorkomen van zittenblijven of het 
bevorderen van versnellen. 
 De budgettaire opbrengsten bij het behalen van een efficiëntere leerroute komen pas volledig 
beschikbaar als leerlingen onderwijsstelsel verlaten en worden dus geleidelijk na maximaal 18 
jaar gerealiseerd. 
 
Bekostiging van het funderend onderwijs 
Onderwijsbesturen in het funderend onderwijs ontvangen Rijksbekostiging voor het verrichten van 
hun wettelijke taken. Daarnaast kunnen zij middelen ontvangen van gemeenten en van particuliere 
partijen. De rijksbijdrage vormt verreweg het grootste deel van de ontvangsten, ruim 92% in 
2013. Bijlage 4 bevat een uitsplitsing van de rijksbijdrage. De bijdragen van gemeenten betreffen 
bijvoorbeeld middelen voor huisvesting en subsidies voor het stimuleren van onderwijskwaliteit of 
ouderbetrokkenheid.  
 
De rijksbijdrage bestaat vrijwel volledig uit een lumpsum. Ongeveer 85% van de lumpsum is 
bedoeld voor personele kosten en 15% voor materiële kosten. Het schoolbestuur is echter vrij om 
zelf een afweging te maken welk deel van het budget aan personeel en welk deel aan materieel 
wordt besteed. De lumpsum is onder te verdelen in een variabel deel en een vast deel. Het 
variabele deel van de lumpsum hangt af van het leerlingenbestand van een onderwijsinstelling. 
Vooral het aantal leerlingen, maar ook de leeftijd (PO) en de onderwijssoort (VO) bepalen hoeveel 
bekostiging een onderwijsinstelling krijgt. 
 
Schoolbesturen ontvangen via de Gewichtenregeling (PO) en het Leerplusarrangement (VO) extra 
bekostiging voor leerlingen met een hoger risico op onderwijsachterstanden. Hiermee wordt het 
voor scholen financieel mogelijk om – naar eigen inzicht - extra aandacht te besteden aan 
14
