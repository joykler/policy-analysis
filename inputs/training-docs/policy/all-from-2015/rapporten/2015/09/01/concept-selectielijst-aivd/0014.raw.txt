Selectielijst AIVD en voorgangers vanaf 1946 
 
In het tweede lid van artikel 1 was, mogelijk bedoeld als tegemoetkoming aan Justitie, nog eens ten 
overvloede vastgelegd dat de BVD zich niet als concurrent zou begeven op het terrein van Openbaar 
Ministerie en politie: "de dienst bezit generlei executieve bevoegdheden". 
De in het KB gehanteerde globale en enigszins abstracte formulering van de taken van de BVD vraagt 
om enige concretisering. Met "staatsgevaarlijke activiteit" werd gedoeld op spionage, sabotage en 
ondermijnende propaganda, bedreven door de Sovjet-Unie en de communistische Oost-Europese 
landen, tezamen wel de AIJG (Achter het IJzeren Gordijn)- landen genoemd. Interessant is dat onder 
sabotage ook werd verstaan "allerlei bijzondere activiteiten ter voorbereiding van een greep naar de 
macht, zoals penetratie en infiltratie in voor de veiligheid van de staat van belang zijnde instellingen 
en bedrijven", een rechtstreekse verwijzing naar de manier waarop in 1948 in Tsjecho-Slowakije de 
communistische greep naar de macht is voorbereid. De afdeling die zich met deze zaken bezig hield 
was de Afdeling C, voortgekomen uit het in het vorige hoofdstuk genoemde Bureau Pot. 
Bij "extremistische stromingen" moet gedacht worden aan anti-democratische partijen en organisaties 
aan de uiterste rechter- en linkerzijde van het politieke spectrum. Daaronder namen de 
communistische organisaties, zoals gezegd, de verreweg belangrijkste plaats in. Het dienstonderdeel 
dat zich met deze materie bezig hield was de Afdeling B, de rechtstreekse voortzetting van het Bureau 
B van het BNV, en nog steeds onder leiding van Crabbendam. Het "bevorderen van 
veiligheidsmaatregelen" vond vooral plaats in de preventieve sfeer. Aan de ene kant ging het om 
adviezen met betrekking tot materiÃ«le voorzieningen, zoals brandkasten, hekken, hang- en sluitwerk, 
aan de andere kant om personele beveiliging, dat wil zeggen het screenen van sollicitanten naar 
vertrouwensfuncties bij overheid en bedrijfsleven. Deze, in het KB van 1949 voor het eerst genoemde 
taak (maar impliciet al opgenomen in het takenpakket van de CVD) was het terrein van de afdeling D. 
De formulering "het verrichten van al hetgeen voor een goede functionering van de Binnenlandse 
Veiligheidsdienst noodzakelijk is" is zonder toelichting even vanzelfsprekend als nietszeggend. In 
concreto wordt hier gedoeld op de taken van enkele 'hulpafdelingen' ten behoeve van bovengenoemde 
drie primaire afdelingen. Het betreft hier in de eerste plaats drie zogenaamde Kabinetsafdelingen, 
rechtstreeks ressorterend onder het hoofd van de dienst, KA, KB en KO. KB verrichtte de operationele 
werkzaamheden, het rekruteren en 'runnen' van agenten en informanten; KO verzorgde de opleidingen 
van eigen personeel en van de met de BVD samenwerkende diensten en KA (Algemene zaken) was 
verantwoordelijk voor het beheer van personeel en materieel. Daarnaast gaat het om de Afdeling 
Centrale Documentatie (ACD), die ten behoeve van de hele dienst de registratie, documentatie en 
archivering verzorgde. 
Het "onderhouden van de verbindingen met de overeenkomstige inlichtingen- en veiligheidsdiensten 
van bevriende buitenlandse mogendheden" tenslotte laat aan duidelijkheid weinig te wensen over. 
Deze taak was opgedragen aan de Kabinetsafdeling Exploitatie Buitenland (KEB). 
 
2.1.2.3. organisatie 
De organisatievorm van de Centrale/Binnenlandse Veiligheidsdienst weerspiegelde de autocratische 
stijl van leidinggeven van Einthoven. Rechtstreeks onder hem ressorteerden de hierboven al summier 
aangeduide Kabinetsafdelingen waarin de taken verricht werden die hem het naast aan het hart lagen 
en die hij dus het belangrijkst vond. Daarbij moet vooral gedacht worden aan de afdeling KB die 
verantwoordelijk was voor het operationele werk ten behoeve van zowel de afdeling B van 
Crabbendam als de afdeling C waaraan Pot oorspronkelijk leiding gaf. De afdeling KB was niet groot; 
zij telde bij de overgang van CVD naar BVD slechts een tiental 'operateurs'. 
Behalve in de Kabinetsafdelingen waren de taken van de dienst ondergebracht in een viertal 'gewone' 
afdelingen. Daarin werden de overige hoofdtaken van de dienst uitgevoerd onder supervisie van het 
plaatsvervangend hoofd van de dienst, H.W. Felderhof. De grootste daarvan was Crabbendams 
afdeling B, waarin alle vormen van politiek extremisme werden bestudeerd en waar de rapportage aan 
de regering en andere belanghebbenden, waaronder in de eerste plaats de politie, werd verzorgd. 
Daarbij trad al spoedig een zekere specialisatie op. Er kwam binnen de afdeling B een sectie die zich 
met de communistisch gedomineerde vakbeweging, de EVC, ging bezig houden; er kwam een sectie 
BCP die zich op de CPN als zodanig richtte en daarnaast kwam er een sectie BFA die de Front- en 
Andere organisaties (waaronder de trotskistische) bestudeerde. Zoals al eerder vermeld was voor de 
uitvoering van de 'B-taak' de relatie met de inlichtingendiensten van de plaatselijke politie van groot 
belang. Voor het onderhouden van die relatie werd in de jaren vijftig een aparte sectie van de afdeling 
B in het leven geroepen, BOP (B Operaties Politie).  
Voor het onderhouden van de contacten met de korpschefs kwam er in diezelfde periode een speciaal 
daarvoor aangewezen Kabinetsfunctionaris KCP (Kabinet Contact Politie), wat met zich meebracht dat 
 
Pagina 14 van 94
