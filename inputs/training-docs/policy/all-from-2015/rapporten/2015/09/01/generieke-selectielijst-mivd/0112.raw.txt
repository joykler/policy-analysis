Versie 0.16 ter inzagelegging | Generieke  Selectielijst MIVD | maart 2015  
 
Daarnaast wordt binnen de NAVO op beleidsmatig terrein 
samengewerkt. Het Military Intelligence Committee (MIC), dat 
twee keer per jaar bijeenkomt, is het hoogste NAVO-orgaan op 
inlichtingenterrein en wordt gevormd door de militaire 
inlichtingendiensten van de NAVO-landen. De directeur MIVD is 
lid van het MIC. Het MIC neemt beslissingen op het gebied van 
inlichtingen en veiligheid en adviseert het Militair Comité van de 
NAVO over te nemen besluiten op dit vlak. 
 
In september 2014 namen de regeringsleiders van de NAVO 
lidstaten deel aan de Wales Summit. Zij spraken onder meer 
over de toekomst van de NAVO en over een antwoord op de 
dreigingen en ontwikkelingen in bijvoorbeeld Oekraïne en het 
Midden-Oosten. De regeringsleiders verklaarden dat de NAVO 
moet veranderen om op nieuwe dreigingen snel een antwoord te 
hebben. Tijdens de top is besloten tot uitbreiding resp oprichting 
van de Joint Expeditionary Force (JEF) en de Very High 
Readiness Joint Task Force. Nederland neemt aan beide deel. 
Ten behoeve van snelle inzet van eenheden versterkt de NAVO 
zijn inlichtingenpositie en het strategisch bewustzijn.  
 
Een van de elementen van de voorgenomen hervormingen is het 
stroomlijnen van het NAVO-inlichtingenproces. De MIVD is 
betrokken bij de ontwikkeling van Joint Intelligence, Surveillance 
and Reconnaissance (JISR)-capaciteiten waarbij de noodzaak tot 
delen (need to share) een uitgangspunt wordt, in plaats van te 
beperken tot een eenzijdige beoordeling van de informatie die 
men mag weten (need to know). Dat betekent overigens niet 
dat de bondgenoten automatisch alles delen. De NAVO wil 
procedures en technologie faciliteren om het delen van 
inlichtingen te bevorderen, waarbij de beveiliging van data en 
netwerken gewaarborgd wordt. Op die manier hebben 
bondgenoten een totaalbeeld wanneer zich een crisis voordoet 
en kunnen NAVO-beleidsmakers goed onderbouwde en tijdige 
besluiten nemen. 
 
Binnen de NAVO worden inlichtingen uitgewisseld via het 
gerubriceerde computernetwerk Battlefield Information 
Collection and Exploitation Systems (BICES). BICES speelt in 
toenemende mate een belangrijke rol in de internationale, in 
coalitie verband georganiseerde, strijd tegen ISIS omdat het de 
deelnemende landen de mogelijkheid biedt om veilig met elkaar 
te kunnen communiceren zonder dat er een grote inspanning 
hoeft te worden geleverd met het opzetten van een volledig 
nieuw netwerk. Het belang van BICES, oorspronkelijk een 
inlichtingennetwerk is hiermee voor de inzet van de Nederlandse 
krijgsmacht fors toegenomen. Als gevolg hiervan is meer 
aandacht besteed aan het moderniseren en rond de klok kunnen 
beheren van BICES.  
 
 
 
Pagina 112 van 167
