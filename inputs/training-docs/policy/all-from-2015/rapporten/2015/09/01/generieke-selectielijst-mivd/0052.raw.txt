Versie 0.16 ter inzagelegging | Generieke  Selectielijst MIVD | maart 2015  
 
Van coördinatie tussen de verschillende diensten was 
aanvankelijk geen sprake. Het was de directeur-generaal van de 
PTT die begin 1952 daartoe het initiatief nam door een 
vergadering voor te stellen van vertegenwoordigers van de 
krijgsmachtdelen, de BVD (als afnemer) en de PTT, met het doel 
te komen tot nauwe samenwerking en verdeling van taken om 
doublures in de activiteiten te voorkomen. Een jaar later, op 18 
januari 1953, kwam voor de eerste keer een dergelijk 
gezelschap bijeen. De marine en de landmacht waren hier 
vertegenwoordigd door de hoofden van de respectieve 
inlichtingendiensten, de luchtmacht door het hoofd van de sectie 
verbindingen. De ‘civiele’ diensten BVD en BID waren als 
‘afnemers’ vertegenwoordigd en de PTT door het hoofd van de 
Bijzondere Radiodienst (BRD). De vergadering werd voorgezeten 
door de directeur-generaal van de PTT, ir. L. Neher.  
Uit een inventarisatie van de door de onderscheiden diensten 
uitgevoerde activiteiten bleek, dat elk van de drie 
krijgsmachtdelen controle uitoefende op de eigen verbindingen 
in het kader van de beveiliging daarvan. In het kader van zijn 
(tactische) inlichtingentaak intercepteerde de landmacht 
bovendien buitenlandse militaire verbindingen, in Europa met 
name militaire netten in de DDR, op Nieuw Guinea civiele en 
militaire verbindingen van vooral Indonesië, tot in 1955 de 
MARID deze taak overnam. De marine (MARID VI) tenslotte had 
de al genoemde extra taak op het gebied van strategische 
inlichtingen. De PTT bewaakte de ether met twee organisaties: 
de Bijzondere Radiodienst (BRD) en de Radio Controledienst 
(RCD), waarvan de BRD tevens ten behoeve van de BVD werkte. 
Competentiekwesties tussen de twee PTT-diensten leidden ertoe 
dat zij begin jaren zeventig tot één dienst, de Bijzondere 
Radiodienst, werden samengevoegd. 
Het gezelschap kwam onder leiding van Neher enkele 
vergaderingen later tot een aantal aanbevelingen die werden 
overgenomen en ministeriële goedkeuring kregen. Het geheel 
van interceptiediensten kreeg de naam  Radio Inlichtingen 
Organisatie (RIO) onder operationele leiding van Fock (inmiddels 
secretaris-generaal van Algemene Zaken). Er kwam een 
permanente commissie voor de coördinatie van de 
werkzaamheden van de deelnemende instanties onder de naam 
Radio Inlichtingen Commissie (RIC) bestaande uit 
vertegenwoordigers van de militaire diensten, de BVD en de 
Bijzondere Radiodienst van de PTT, het geheel onder 
voorzitterschap van het hoofd van MARID VI.  
Conflicten over prioriteiten en inzet van de technische 
apparatuur bleven desondanks niet uit. De minister van 
Defensie, opgeduwd door de chef van de generale staf, stelde in 
1956 de RIC-problematiek aan de orde in de Algemene 
Verdedigingsraad (AVR). Besloten werd vier commissies in het 
leven te roepen die zouden ressorteren onder de Nationale 
Telecommunicatie Raad (NTR). Dat waren de Crypto-analyse en 
 
 
Pagina 52 van 167
