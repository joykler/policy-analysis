IBO Effectieve leerroutes in het funderend onderwijs 
 
3 Analyse effectieve leerroutes 
 
In het vorige hoofdstuk is een aantal knelpunten in de leerroutes door het Nederlandse 
onderwijsstelsel naar voren gekomen. Het Nederlandse stelsel kent veel vertraging in de eerste 
jaren van de basisschool en rondom het examenjaar. Dit is opvallend omdat zittenblijven geen 
langdurig positief effect heeft op de prestaties van leerlingen. Opvallend is verder dat na groep 2 in 
het basisonderwijs versnelling van de loopbanen relatief weinig voorkomt. 
 
 In het Nederlandse onderwijs vindt veel leerroutevertraging plaats door zittenblijven, 
doorkleuteren en stapelen. 
 De grootste knelpunten in het stelsel zijn de overgang naar groep 3 (PO) en het 
voorexamenjaar (VO). 
 Zittenblijven heeft op zichzelf geen langdurig positief effect op leerprestaties. Een heel jaar 
volledig overdoen is een bot instrument. 
 Leraren zijn niet altijd voldoende geëquipeerd om aan preventie te doen of alternatieve 
maatregelen in te zetten. Scholen hebben niet altijd beleid op het punt van zittenblijven en 
versnellen, en indien wel, dan is dit niet altijd gericht op het terugdringen respectievelijk 
bevordering ervan. 
 Een aantal kenmerken van het stelsel werkt leerroutevertraging in de hand en ontmoedigt 
leerrouteversnelling: het leerstofjaarklassensysteem met scherpe scheidingen tussen de 
schooljaren en beperkte differentiatie in het onderwijsaanbod; een relatief vroege selectie van 
leerlingen in verschillende niveaus op het VO, met een algemene tweedeling in 
beroepsonderwijs (vmbo) en algemeen vormend onderwijs (havo en vwo). 
 
Het optreden van leerroutevertraging is het resultaat van de moeilijkheid voor leraren en scholen 
om binnen het leerstofjaarklassensysteem de verschillen tussen leerlingen (achterstand en 
voorsprong) te accommoderen. 
1. Scholen en leraren hebben niet altijd een voldoende handelingsrepertoire om gedurende het 
schooljaar onderwijsachterstanden of -voorsprong aan te pakken, of benutten deze 
onvoldoende. Daardoor wordt doubleren een gemakkelijke, zij het op lange termijn ineffectieve 
manier om leerlingen op het niveau van de klas te brengen. Uitbreiding en betere of gerichtere 
benutting van het handelingsrepertoire voor leraren door de overheid, scholen en 
schoolbesturen met het oog op vroegtijdige signalering en gerichte ondersteuning of 
onderwijstijdverlenging kan de leerroute soepeler maken. Een achterliggende oorzaak is de 
overschatting van de positieve effecten van zittenblijven. Het gaat dan bijvoorbeeld om het 
gebrek aan inzicht dat zittenblijven slechts tijdelijke geringe baten heeft en om het 
onvoldoende delen van best practices. Dit wordt nog versterkt als leraren en schoolleiders de 
oorzaken van leerroutevertraging eenzijdig bij de leerling leggen en als  scholen barrières 
65
ervaren om te veranderen. Daarnaast constateert de Inspectie van het Onderwijs al enkele 
jaren dat lang niet alle leraren de differentiatievaardigheden beheersen. Daardoor ontbreekt 
vaak maatwerk in de klas. 
2. De schotten tussen de jaargangen en niveaus in het leerstofjaarklassensysteem met vroege 
selectie, waar op veel scholen sprake van is, zijn bovendien hoog. Het is moeilijk voor 
leerlingen om tussentijds door het systeem te bewegen, of voor enkele curriculumonderdelen 
buiten de eigen jaarklas of het eigen niveau onderwijs te volgen. Wanneer een leerling niet alle 
vakken op een niveau beheerst, rest hem of haar alleen doubleren (of in het VO, afstromen). 
Voor de leerling die op bepaalde onderdelen vooruit is, is het moeilijk overspringen naar de 
volgende jaarklas of het hogere niveau. 
 
Om de doelmatigheid van de leerroutes te verhogen, moeten overheid, scholen en leraren zich 
richten op het beter benutten en uitbreiden van mogelijkheden om leerlingen onderwijs op maat te 
                                                           
65
 Inspectie van het Onderwijs, Onderwijsverslag 2013/2014 (2015). 
32
