IBO Effectieve leerroutes in het funderend onderwijs 
 
Bijlage 1: Taakopdracht 
 
Onderwerp 
Het Nederlandse funderend onderwijs is klassikaal en cohortsgewijs georganiseerd. Een leerling 
start aan het begin van het schooljaar in een klas, doorloopt met die groep het jaar, en stroomt 
aan het eind ervan door naar de volgende klas. Of niet. Dan blijft hij/zij zitten, of slaat een klas 
over. Een tussenweg is er niet. Daarnaast kent het Nederlandse onderwijs naast de directe route 
naar het einddiploma vo de mogelijkheid om diploma’s te stapelen (bijvoorbeeld po-vmbo-havo). 
Is dit pallet aan leerroutes en leerroutesnelheid effectief? De gevolgen van een ineffectieve 
leerroute kunnen substantieel zijn. Zittenblijven impliceert een heel jaar over moeten doen met alle 
mogelijke mentale aspecten van dien voor de leerling en de uitdaging voor de leraar en de school 
om de zittenblijver opnieuw te motiveren. Ook de keuze om te stapelen impliceert vaak een langer 
verblijf in het onderwijs, en een bijzondere inspanning van leerling en school om goed in te 
stromen op het nieuwe onderwijsniveau. Wanneer een leerling vertraagt of niet de kans op een 
versnelling benut, zijn er financiële gevolgen, voor de leerling zelf (gemist arbeidsinkomen, 
verloren tijd), voor de overheid (extra onderwijskosten, gemiste belastinginkomsten), en voor de 
samenleving (latere benutting van de kennis en kunde van de leerling). Kortom, de effectiviteit van 
(het stelsel van) leerroutes is van groot belang. 
Tabel 1 geeft informatie over de gemiddelde feitelijke opleidingsduur in het funderend onderwijs. 
Tabel 2 geeft nadere informatie voor het po: in welke groep doubleren kinderen en slaan ze een 
klas over. Tabel 3 geeft soortelijke informatie voor het vo. 
Voor het funderend onderwijs blijkt dat het percentage zittenblijvers in het vo substantieel is: 
gemiddeld genomen in de orde van 6%, waarbij havo er negatief uitspringt. Een klas overslaan 
komt nauwelijks voor. In het po concentreert zittenblijven zich in groep 3 en groep 4, en een klas 
overslaan in groep 5, 6 en 7. Het percentage zittenblijvers in het po bedraagt gemiddeld 1 à 2%; 
het percentage dat een klas overslaat, bedraagt minder dan 0,5%. In historisch perspectief is de 
incidentie van zittenblijven in het funderend onderwijs constant. 
Tabel 1. Gemiddelde feitelijke opleidingsduur (in jaren) 
Schooljaar  2003 2004 2005 2006 2007 2008 2009 2010 2011 2012 
po*           
vmbo 4,1 4,1 4,1 4,1 4,1 4,1 4,1 4,1 4,2 4,2 
havo 5,4 5,3 5,2 5,2 5,2 5,2 5,3 5,3 5,3 5,3 
vwo 6,2 6,2 6,1 6,1 6,1 6,1 6,1 6,2 6,2 6,2 
* Voor het po zijn geen harde cijfers beschikbaar omdat het onderwijsnummer in deze sector pas in 2010 is 
ingevoerd. 
 
Tabel 2. Zittenblijven en een klas overslaan in het po 
Groep  3 4 5 6 7 8 
% zittenblijven 4,3% 3,2% 1,7% 1,0% 0,9% 0,4% 
% versnellers 0% 0% 0,5% 0,4% 0,4% 0,3% 
* Betreft percentage van de leerlingen dat zitten blijft c.q. een klas overslaat, schooljaar 2013 t.o.v. 2012 
 
Tabel 3. Zittenblijven in het vo 
Schooljaar  2003 2004 2005 2006 2007 2008 2009 2010 2011 2012 
brugklas 2,3% 1,3% 1,9% 1,9% 1,8% 1,9% 2,1% 2,1% 2,2% 2,1% 
vmbo 4,5% 5,3% 3,5% 3,5% 3,5% 3,7% 4,2% 4,7% 5,1% 5,1% 
havo 8,6% 8,8% 9,0% 8,6% 7,3% 8,5% 9,0% 9,3% 8,8% 8,4% 
vwo 3,6% 3,7% 3,9% 3,8% 3,2% 3,3% 4,0% 4,1% 4,0% 3,8% 
* Betreft percentage zittenblijven in het vo naar schoolsoort. 
 
Dit IBO analyseert de doeltreffendheid en doelmatigheid van het huidige beleid ten aanzien van 
leerroutes in het funderend onderwijs, en formuleert daar beleidsvarianten voor. De institutionele
