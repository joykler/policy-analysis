Versie 0.16 ter inzagelegging | Generieke  Selectielijst MIVD | maart 2015  
 
antimilitaristische geschriften, op politieke (lees: vooral 
communistische) en antimilitaristische acties van burgers en de 
‘stemming onder de bevolking’.  
Een voorbeeld van berichtgeving over laatstgenoemd onderwerp 
is te vinden in een maandrapport van (toen nog) GIIIB over de 
maand mei 1947. Gesignaleerd wordt daarin een “toenemende 
spanning in de arbeiderswereld”, die in hoofdzaak wordt 
toegeschreven aan de “wanverhouding tussen inkomens en 
kosten van levensonderhoud”. Op genuanceerde wijze stelt het 
maandoverzicht dat bestaande ontevredenheid zeker niet alleen 
is toe te schrijven aan “demagogische agitatie van 
extremistische (lees: communistische) groepen”, hoewel 
daaraan “ook stellig een bepaald plan ten grondslag ligt”. 
Vervolgens noemt het maandoverzicht in dit verband enkele 
acties in Amsterdam van de communistisch geleide Eenheids 
Vakcentrale (EVC).  
De bronnen waaruit MARID III en G2B voor hun taakuitvoering 
konden putten waren niet zeer talrijk. Uiteraard waren er de 
open bronnen, met daarnaast menselijke bronnen en (in 
oorlogstijd) de censuur. 
 
open bronnen 
Daaraan werd door beide diensten ruim aandacht besteed. Te 
denken valt dan vooral aan het communistische dagblad ‘De 
Waarheid’, maar ook aan week- en maandbladen van de diverse 
communistische nevenorganisaties, met name van de 
onderscheiden bij de EVC aangesloten vakbonden. De politieke 
‘lijn’ van die organisaties kon daaruit in grote trekken worden 
afgeleid, maar ook werden in dit soort bladen stakings- en 
andere acties geëvalueerd en - wat voor de diensten 
belangrijker was - aangekondigd. Met name wanneer die acties 
gericht waren tegen de krijgsmacht of een onderdeel daarvan - 
zoals tegen de uitzending van dienstplichtigen naar Nederlands-
Indië - werd dat zorgvuldig bijgehouden en vastgelegd.  
Het is duidelijk dat er op dit punt een zekere overlapping was 
met hetgeen de CVD deed. Coördinatie met deze dienst waar 
het de politieke veiligheidsaspecten betrof is dan ook een steeds 
terugkerend thema tijdens de Koude Oorlog. Het putten uit 
menselijke bronnen bleef in de eerste naoorlogse jaren beperkt 
tot het raadplegen van ambtelijke bronnen 
(bevolkingsadministratie, plaatselijke politie en CVD) en het 
horen van informanten in het kader van de 
antecedentenonderzoeken. Zoals gezegd gold dit vooral, en later 
uitsluitend, voor de veiligheidsdienst van de Koninklijke 
Landmacht (en voor die van de Koninklijke Luchtmacht vanaf 
1951 nadat dit krijgsmachtdeel een eigen status had gekregen). 
Waarschijnlijk is bovendien dat vertrouwenslieden in de diverse 
onderdelen van de krijgsmacht hun bijdragen leverden aan de 
rapportage omtrent de ‘geest in de troep’.  
 
 
 
Pagina 28 van 167
