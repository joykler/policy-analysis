IBO Effectieve leerroutes in het funderend onderwijs 
 
 
In de beleidsvariant is bij de hoogte van de preventiemiddelen als voorbeeld uitgegaan van een 
structureel bedrag van 70 mln. in het PO en 180 mln. in het VO. Dit bedrag komt overeen met het 
bedrag dat vrijvalt als de bekostiging voor zittenblijvers in het PO en VO wordt verminderd naar 
50% en het aantal zittenblijvers ongewijzigd blijft.  
 
Primair onderwijs 
In het PO kan de opbrengst van het aanpassen van de bekostiging van zittenblijven gericht 
geherinvesteerd worden om onderwijsachterstanden tijdig aan te pakken. In het voorbeeld in box 
4.2 is ter illustratie uitgegaan van € 70 mln. Dit is de structurele besparing als de bekostiging van 
zittenblijvers wordt aangepast van 100% naar 50%, op basis van het huidige aantal zittenblijvers.  
Er zijn verschillende opties om het geld te herinvesteren, bijvoorbeeld via voorschoolse educatieve 
voorzieningen of gerichte onderwijstijdverlenging. In box 4.3 wordt een illustratie gegeven 
waarvoor dit geld kan worden ingezet.  
 
Voorschoolse educatieve voorzieningen  
In deze optie verhoogt OCW de specifieke uitkering aan gemeenten ten behoeve van voorschoolse 
educatieve voorzieningen. Het is cruciaal dat de middelen worden ingezet voor verbetering van de 
uitvoering van de voorzieningen, bijvoorbeeld via aanscherping van de wettelijke randvoorwaarden 
of via kennisdeling. Kwalitatief goede voorschoolse educatieve voorzieningen zijn een belangrijke 
voorwaarde om het instrument effectief te laten zijn. 
Een goed voorbeeld van een kwaliteitsimpuls van voorschoolse educatieve voorzieningen is de 
uitbreiding van startgroepen. Een startgroep voldoet aan de gewone eisen van voorschoolse 
educatieve voorzieningen, maar werkt daarbovenop met een extra begeleider met een hbo-
opleiding, een vijfde dagdeel voorschoolse educatie en opbrengstgericht werken. Dit vindt plaats 
onder regie van een po-schoolleider en kent een doorlopende ontwikkel- en leerlijn met het 
basisonderwijs. 
Ook kan een deel van de middelen aangewend worden om effectevaluaties van de programma’s op 
te zetten, ouderbetrokkenheid en opbrengstgericht werken te stimuleren. 
 
Gerichte onderwijstijdverlenging 
Een tweede optie is herinvesteren in gerichte onderwijstijdverlenging, door bijvoorbeeld aangepast 
onderwijs aan te bieden aan leerlingen die dreigen te blijven zitten. Gerichte 
onderwijstijdverlenging in de vorm van bijvoorbeeld lente- en zomerscholen en schakelklassen voor 
leerlingen met onderwijsachterstanden kan helpen zittenblijven te voorkomen. 
Ook kan de gewichtenregeling worden gebruikt, door bijvoorbeeld het bedrag per leerling te 
verhogen. Door de criteria en hoogte van de gewichten opnieuw vast te stellen, kunnen deze extra 
middelen effectief worden ingezet ten behoeve van bestrijding van achterstanden. Aandachtspunt 
bij de gewichtenregeling is dat scholen zelf besluiten over de inzet van de middelen. Om er zeker 
van te zijn dat scholen de middelen effectief besteden aan bestrijding van onderwijsachterstanden 
en preventie van zittenblijven is betere verantwoording nodig.
