IBO Effectieve leerroutes in het funderend onderwijs 
 
Samenvatting 
In Nederland verlaat ongeveer 45% van de leerlingen het funderend onderwijs met minimaal 1 jaar 
vertraging. Deze vertraging komt vooral door zittenblijven. In het primair onderwijs (PO) is het 
grootste knelpunt de overgang van groep 2 naar groep 3. In het voortgezet onderwijs (VO) is dat 
het voorexamenjaar. Daarnaast kan in het VO afstroom en stapelen van diplomaâ€™s een rol spelen 
bij vertraging in de leerroute. Versnellen komt in Nederland niet vaak voor, versneld kleuteren 
uitgezonderd.  
 
Het Interdepartementaal Beleidsonderzoek (IBO) Effectieve Leerroutes analyseert de 
doeltreffendheid en doelmatigheid van het beleid ten aanzien van leerroutes in het funderend 
onderwijs. Het gaat daarbij om het vinden van een optimale balans tussen wat een leerling leert en 
de tijd die daarvoor beschikbaar is. Enerzijds impliceert dit het intensiever benutten van 
onderwijstijd, bijvoorbeeld door alle leerlingen meer uit te dagen. Anderzijds impliceert dit het 
voorkomen van vertraging en zo mogelijk het stimuleren van versnelling. Dit IBO gaat daarmee 
over vertraging, versnelling en verrijking. Het IBO gaat uit van drie kernwaarden van het 
onderwijs: toegankelijkheid, kwaliteit en doelmatigheid. Uitgangspunt voor de beleidsvarianten is 
verbetering van de doelmatigheid zonder verslechtering van kwaliteit en toegankelijkheid. Bij 
kwaliteit gaat het niet alleen om het goed kwalificeren van leerlingen voor vervolgonderwijs of 
arbeidsmarkt, maar ook om een goede socialiserende en vormende functie van het onderwijs. Bij 
toegankelijkheid gaat het om voldoende aanbod van kwalitatief hoogwaardig onderwijs, om 
kansengelijkheid en pluriformiteit. In hoofdstuk 2 is specifiek aandacht gegeven aan versnellen en 
verrijken als factor binnen effectieve leerwegen. In de beleidsvarianten worden hiervoor geen 
afzonderlijke maatregelen vermeld. Hierbij wordt verondersteld dat maatregelen zoals flexibiliteit, 
maatwerk en verhoging van de kwaliteit van leraren ook ten goede kunnen komen aan versnellen 
en verrijken. 
 
Leerroutes zijn ingebed in stelsel- en cultuurkenmerken 
Vertraging is een fenomeen dat samenhangt met het Nederlandse onderwijssysteem. Een aantal 
stelsel- en cultuurkenmerken werkt zittenblijven in de hand. De meeste scholen werken met het 
leerstofjaarklassensysteem: homogene leeftijdsgroepen per schooljaar. Dit zorgt voor scherpe 
scheidingen tussen de schooljaren en beperkte differentiatie in het onderwijsaanbod. Daarnaast 
kent Nederland een relatief vroege selectie van leerlingen in verschillende niveaus op het VO, met 
een algemene tweedeling in beroepsonderwijs (vmbo) en algemeen vormend onderwijs (havo en 
vwo). Binnen dit stelsel is zittenblijven een ventiel voor scholen om opgelopen 
onderwijsachterstand van een leerling op te vangen. Op- en afstroom en stapelen zijn logische 
ventielen om het niveau aan te passen.  
 
In Nederland hebben scholen veel autonomie door de vrijheid van onderwijs en door de manier van 
bekostiging. Scholen ontvangen een rijksbijdrage die vrijwel volledig uit een lumpsum bestaat. Die 
is vrij te besteden en  kan worden gebruikt om zittenblijven te verminderen. De manier van 
bekostigen bevat geen prikkels om vertraging te voorkomen of versnelling te bevorderen: scholen 
ontvangen voor zittenblijvers een vol jaar extra bekostiging, en versnellen levert geen financieel 
voordeel op. In het PO is niets vastgelegd over de onderwijsduur. In het VO is  wel de minimale 
duur van de opleiding vastgelegd: vwo 6 jaar, havo 5 en vmbo 4 jaar. In bestuursakkoorden 
tussen Rijksoverheid en onderwijssectoren is afgesproken om zittenblijven met een derde te 
verminderen in 2020.  In het PO van 3 naar 2% zittenblijvers per jaar en in het VO van 5,8 naar 
3,8%. De Inspectie van het Onderwijs toetst scholen op kwaliteit en hierbinnen onder meer op de 
onderwijsresultaten en het doorstroomrendement. Zittenblijven en op- en afstroom maken hier 
onderdeel van uit. Versnellen speelt geen rol in de beoordeling. 
 
Analyse: beoordeling leerroutevertragingen en -versnellingen 
Conclusie 1: 
PO: Knelpunten in de leerroute doen zich met name voor in de leerjaren 1 tot en met 3.  
VO: Zittenblijven komt in alle jaren voor met een piek in het voor-examenjaar. Leerroutes worden 
langer door stapelen. Versnellen komt in het VO nauwelijks voor.
