IBO Effectieve leerroutes in het funderend onderwijs 
 
4 Beleidsvarianten  
 
 Effectievere leerroutes in PO en VO zijn mogelijk zonder de kwaliteit en toegankelijkheid van 
het onderwijs in te korten. 
 Dit IBO presenteert drie beleidsopties met samenhangende pakketten van maatregelen 
waarmee scholen en overheid de leerroutes kunnen verbeteren. Deze zijn: 
1 creëer bewustzijn over alternatieven en verander opvattingen over het nut van 
zittenblijven, zodat scholen zelf in actie komen. Zet in op hiervoor benodigde 
vaardigheden van docenten. 
2 schep meer mogelijkheden voor maatwerk en preventie 
3 aanpassingen in het stelsel 
 Het effectiever maken van de leerroutes vindt uiteindelijk plaats op de school. Uitbreiden van 
het handelingsrepertoire van scholen en leraren om om te gaan met verschillen tussen 
leerlingen is de sleutel tot effectievere leerroutes. 
 Van de meeste maatregelen zijn effecten op dit moment niet betrouwbaar te kwantificeren. 
Experimenten, pilots en goede evaluaties zijn noodzakelijk. Innovatie in het veld moet worden 
gestimuleerd. Er is behoefte aan meer inzicht en onderzoek om effecten te kunnen 
kwantificeren en aan overeenstemming over een evaluatiemethodiek waarin effecten kunnen 
worden gewogen. 
 
4.1 Experimenten, pilots en evaluaties 
Dit hoofdstuk presenteert drie samenhangende pakketten van maatregelen. In de samengestelde 
varianten staan veel maatregelen genoemd waarvan de precieze effecten onbekend zijn. Helaas 
zijn er maar voor weinig interventies goede (Nederlandse) effectstudies voorhanden.  
 
Om in de toekomst meer inzicht te hebben in de (kwantitatieve) effecten van maatregelen in 
termen van bijvoorbeeld het aantal vertragers/versnellers en van de maatschappelijke baten en 
kosten die dit met zich meebrengt, is meer onderzoek nodig en zou waar mogelijk meer met 
modellen gewerkt kunnen worden. Onderwerpen die zich met name lenen om mee te 
experimenteren zijn de samenwerking tussen basisonderwijs en buitenschoolse opvang en 
bijvoorbeeld het gebruik van lentescholen op VO-scholen. Pilots met schakelklassen en 
zomerscholen zijn nooit op (quasi-)experimentele wijze onderzocht. Dat geldt ook voor veel van de 
in omloop zijnde VVE-programma’s. 
 
Voor elke variant geldt dat de maatregelen bij mogelijke invoering vooraf zorgvuldig moeten 
worden uitgewerkt, pilots gehouden moeten worden voor optimalisering en na invoering de 
maatregelen gedegen moeten worden geëvalueerd op de effecten. De evaluaties kunnen ook 
worden gebruikt om scholen te overtuigen van het nut van het voorkomen van zittenblijven. De 
middelen die nodig zijn voor experimenten en onderzoek gaan vooraf aan, maar kunnen worden 
terugverdiend door besparing op de kosten van zittenblijven als het aantal zittenblijvers door de 
maatregelen daalt. Bestaande middelen worden zo dus efficiënter benut. 
 
Verder is de innovatiekracht in het veld een belangrijke sleutel voor de optimalisering van 
leerroutes, met name als het gaat om maatwerk en differentiatie. Een beleidsoptie is daarom om 
innovatie in het veld aan te jagen en om scholen ruimte te geven om te experimenteren met 
nieuwe werkwijzen, bijvoorbeeld via het tijdelijk buiten werking zetten van regels. Allerhande 
scholen zijn al bezig met het ontwikkelen van maatwerk en differentiatie. Door middelen gerichter 
in te zetten voor dergelijke en andere innovaties en door kennisdeling te bevorderen, kan de 
benodigde cultuurverandering in de sector worden verbreed, verdiept en versterkt. Het recent 
aangekondigde voornemen om de oprichting van nieuwe scholen op basis van pedagogische 
concepten te vergemakkelijken, kan ook een stimulans zijn voor de innovatiekracht van het veld. 
 
Bij alle experimenten en pilots is het noodzakelijk deze goed te evalueren. Succesvolle interventies 
kunnen breder worden uitgerold. 
44
