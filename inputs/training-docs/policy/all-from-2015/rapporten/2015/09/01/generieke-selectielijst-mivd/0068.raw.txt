Versie 0.16 ter inzagelegging | Generieke  Selectielijst MIVD | maart 2015  
 
Parlementaire behandeling van de WIV 
 
Het ontwerp van wet op de inlichtingen- en veiligheidsdiensten 
zoals dat, voorbereid door de commissie-Van Eijkern, op 24 
maart 1982 aan de Tweede kamer werd aangeboden, ging nog 
uit van drie afzonderlijke militaire inlichtingendiensten, 
georganiseerd per krijgsmachtdeel en elk met taken op het 
gebied van inlichtingen en veiligheid. Zo was het sinds de 
Tweede Wereldoorlog altijd geweest, zo was het neergelegd in 
de opeenvolgende Koninklijke Besluiten, inclusief het eerste 
gepubliceerde KB van 1972, en zo werd het thans aan de Kamer 
voorgelegd. Die stelde zich echter zeer kritisch op, niet zozeer 
tegenover de in het wetsontwerp eveneens genoemde 
Inlichtingendienst Buitenland en Binnenlandse Veiligheidsdienst, 
maar vooral ten aanzien van het (voort-)bestaan van drie 
afzonderlijke militaire inlichtingendiensten. 
In het Voorlopig Verslag werden op dat punt indringende vragen 
gesteld. De CDA-fractie vroeg zich af, of het nu werkelijk nodig 
was die drie diensten naast elkaar te handhaven, en of de 
voordelen daarvan wel opwogen tegen de te vrezen 
coördinatieproblemen en “ongezonde concurrentiegevoelens”. 
Vanuit een andere optiek, die van de bescherming van de 
persoonlijke levenssfeer, pleitte de fractie van D’66 voor een zo 
groot mogelijke beperking van het aantal bestanden van 
persoonsgegevens, en daarmee voor niet meer dan één 
inlichtingendienst (nauwkeuriger gezegd: veiligheidsdienst) 
naast de BVD. Ook de PPR-fractie stelde de vraag of het niet 
beter zou zijn, de drie diensten tot één dienst samen te smelten.  
De reactie van de minister van Defensie, eind april 1984, was 
niet minder maar ook niet meer dan een getrouwe weergave 
van het denken binnen de krijgsmacht over plaats en functie 
van de militaire inlichtingendiensten. Hij betoogde dat deze 
diensten dienden te voorzien in de specifieke behoeften van elk 
krijgsmachtdeel, waarbij de coördinatie van de afdelingen 
(waaronder de inlichtingendienst) binnen het desbetreffende 
krijgsmachtdeel een grote rol speelde. Om deze redenen 
meende de minister ernstig te moeten betwijfelen, of één 
geïntegreerde inlichtingen- en veiligheidsdienst beter aan de 
behoeften [namelijk van de bevelhebbers] zou voldoen dan drie 
afzonderlijke diensten, elk ingebed in zijn eigen krijgsmachtdeel. 
Bovendien, aldus de minister, zouden in tijd van oorlog de drie 
krijgsmachtdelen zodanig gedislokeerd worden, dat afzonderlijke 
diensten in die situatie onontbeerlijk zouden zijn. Vrees voor 
onnodige coördinatieproblemen en/of ongezonde concurrentie, 
tenslotte, meende hij weg te kunnen nemen door te wijzen op 
bestaande overleg- en coördinatieprocedures. 
 
Dit antwoord van de minister kon de Kamer niet overtuigen. Met 
name de leden van de CDA-fractie hielden hun twijfels ten 
aanzien van de argumenten van de minister. Ook de fractieleden 
 
 
Pagina 68 van 167
