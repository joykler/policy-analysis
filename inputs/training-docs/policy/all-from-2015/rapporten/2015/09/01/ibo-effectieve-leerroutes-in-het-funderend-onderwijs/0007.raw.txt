IBO Effectieve leerroutes in het funderend onderwijs 
 
Conclusie 3: Efficiëntere leerroutes zijn mogelijk zonder vermindering van de kwaliteit en 
toegankelijkheid van het onderwijs. Individuele afwegingen en keuzes door scholen blijven daarbij 
het uitgangspunt.  
Zittenblijven geeft geen langdurige positieve effecten op de leerprestaties van leerlingen, wel 
brengt het hoge kosten met zich mee. Onderwijsachterstanden eerder en gericht aanpakken via 
preventie en vroege interventie lijken daarom kansrijke en zinvollere alternatieven. Achterstanden 
kunnen zo vroegtijdig worden opgemerkt en gericht worden weggewerkt zonder dat een leerling 
een volledig jaar hoeft over te doen. Dit gaat niet ten koste van de kwaliteit en toegankelijkheid 
van het onderwijs. Het feit dat vergelijkbare scholen verschillende uitkomsten laten zien ten 
aanzien van het zittenblijven, ondersteunt dit. Leraren hebben een breed handelingsrepertoire 
nodig om de ondersteuning en uitdaging te bieden die een individuele leerling nodig heeft.  
 
Conclusie 4: Het inzicht dat leerroutevertragingen veelal ineffectief en inefficiënt zijn en dat er 
alternatieven zijn, is in het onderwijs en bij ouders onvoldoende doorgebroken. Kennisdeling vindt 
te beperkt plaats. 
Scholen verschillen sterk in de mate waarin hun leerlingen vertraging oplopen, ook gecorrigeerd  
voor de achtergrond van leerlingen. Cultuur, werkwijze en visie van scholen lijken bepalend voor 
de mate van zittenblijven en versnellen. Er is veel te winnen met het breder delen van informatie 
over de geringe positieve effecten van zittenblijven en best practices om zittenblijven te 
voorkomen en om leerlingen op het juiste niveau te laten instromen. 
 
Conclusie 5: Het huidige stelsel biedt veel mogelijkheden om leerroutes effectiever te maken, maar 
deze mogelijkheden worden onvoldoende benut. Inefficiënte keuzes rond de allocatie van tijd en 
middelen, onvoldoende vaardigheden voor maatwerk bij docenten en (gepercipieerde) barrières 
voor verandering liggen hieraan ten grondslag 
Binnen het huidige leerstofjaarklassensysteem zijn er mogelijkheden voor efficiëntere leerroutes. 
Dit kan door tijd en middelen gerichter in te zetten bij de eerste indicaties van leerachterstanden. 
Leerlingen worden vaak pas laat in het schooljaar voor het eerst benaderd over het risico van 
zittenblijven in plaats van op het moment dat het probleem zich voordoet. Ook krijgen ze niet altijd 
passende ondersteuning aangeboden. Extra middelen voor achterstandsleerlingen worden niet 
altijd gebruikt om zittenblijven te voorkomen terwijl in deze groep veel zittenblijven voorkomt. 
Daarnaast zijn docenten soms onvoldoende geëquipeerd om te differentiëren naar de verschillende 
onderwijsniveaus van leerlingen in de klas. Een deel van de leerlingen wordt onvoldoende bereikt 
en presteert minder dan zou kunnen met een meer gepersonaliseerde aanpak.  
 
Analyse: Wat kan beter? 
 
Conclusie 6: Effecten op doelmatigheid, kwaliteit en toegankelijkheid van beleidsmaatregelen 
gericht op effectievere leerwegen zijn nu vaak onbekend. Dit bemoeilijkt een integrale en 
objectieve afweging van beleidsvarianten. Een variant waarbij het verschil tussen nominale en 
feitelijke leerrouteduur wordt gehalveerd, is daarom nu niet goed in kaart te brengen. Dit vraagt 
om meer inzicht in effecten van maatregelen via experimenten zodat op termijn baten, kosten en 
risico’s afdoende geraamd kunnen worden. 
Van een groot aantal beleidsopties voor effectievere leerroutes zijn niet alle effecten in bekend. 
Hierdoor is het lastig om inzicht te krijgen in hoeverre maatregelen het zittenblijven verminderen. 
Verbetering is mogelijk door de effecten van onderwijsmaatregelen meer gestructureerd te 
analyseren en te presenteren. Hiervoor is het wenselijk om via experimenten en evaluaties meer 
inzicht te verkrijgen in kwalitatieve en kwantitatieve effecten. 
 
Conclusie 7: Vergroten van differentiatie, maatwerk en flexibeler overgangen kunnen bijdragen aan 
efficiëntere leerroutes 
Gepersonaliseerde instructie kan prestaties van leerlingen verbeteren en de leerroute efficiënter 
maken. Differentiëren in lestijd en in niveau kan binnen de klas of over jaarklassen heen. Bij 
verdergaande flexibilisering wordt soms tegen barrières aangelopen, zoals wet- en regelgeving 
over gebouwen en personeel op het grensvlak van onderwijs en opvang. Harmonisatie zal helpen
