Hoofdstuk 3.  Bedrijfsvoering:   
het raamwerk  van de organisatie 
3.1. Inleiding 
Een goede bedrijfsvoering is de basis van het succes van een organisatie.   
Geen enkele organisatie – welk product of dienst ook wordt gemaakt of 
geleverd – kan zonder administratieve procedures en zonder 
ondersteunende activiteiten die er voor zorgen dat de processen in orde 
zijn. Naarmate organisaties complexer zijn, vraagt de bedrijfsvoering meer 
aandacht. Een efficiënte en doelmatige organisatie ondersteunt de 
uitvoering van de producten en diensten. 
 
Het Openbaar Lichaam St. Eustatius kan beschouwd worden als een complexe 
organisatie waar veel producten en diensten geleverd worden volgens vaststaande 
wettelijke procedures. De begroting van een Nederlandse gemeente telt doorgaans 
minimaal 80 producten/diensten. Het Openbaar Lichaam St. Eustatius zal daar niet 
veel van afwijken; vanwege de verantwoordelijkheid voor een luchthaven en een 
zeehaven is de bedrijfsvoering van het Openbaar Lichaam zeker complex. Omdat 
vrijwel alle dienstverlening tot stand komt met de inzet van publiek geld, worden 
hoge eisen gesteld aan de besteding en verantwoording van deze middelen. Hiervoor 
is een goed systeem van bedrijfsvoering noodzakelijk. 
 
Omdat in het algemeen bedrijfsvoering zelden op één punt ‘out of control’ 
is, komen in dit PvA alle relevante aspecten van bedrijfsvoering aan de 
orde, de zogenaamde PIOFAH factoren: 
 
Personeelsbeheer: het hebben van goed instrumentarium om 
personeelsbeleid en in ruime zin Human Resources Management (HRM) te 
kunnen uitvoeren; 
Informatievoorziening: de wijze waarop alle betrokkenen van juiste en 
volledige informatie worden voorzien om hun werk goed te kunnen 
uitvoeren; 
Organisatie: de structuur waarbinnen in de organisatie gewerkt wordt en 
taken en bevoegdheden zijn toebedeeld; 
Financiën: het financiële beheer in de organisatie; 
Automatisering: de IT-voorzieningen en het netwerk waarmee de 
medewerkers en het bestuur in hun werk ondersteund worden; 
Huisvesting; de plaats en de omstandigheid van de werkplek. 
 
De factoren dragen elk in verschillende mate bij aan het totale 
functioneren van de organisatie.  
  
20 
St. Eustatius - Plan van Aanpak
