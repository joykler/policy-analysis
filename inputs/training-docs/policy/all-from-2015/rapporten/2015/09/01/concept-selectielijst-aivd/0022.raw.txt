Selectielijst AIVD en voorgangers vanaf 1946 
 
2.1.2.6. relaties (internationaal) 
Direct na de Tweede Wereldoorlog waren het in de eerste plaats de Britse diensten waarmee het BNV 
en de CVD/BVD contacten onderhielden. De Britse veiligheidsdienst, de Security Service die nog steeds 
beter bekend is als MI 5, leidde de eerste Nederlandse ambtenaren op in het contra-inlichtingenwerk. 
De Britse Secret Intelligence Service (MI 6) had al snel een liaison-officer geplaatst op de ambassade 
van het Verenigd Koninkrijk in Den Haag. 
Nadat in 1947 in de Verenigde Staten de CIA was opgericht plaatste ook deze inlichtingendienst 
vertegenwoordigers onder diplomatiek cover in Den Haag. De Amerikanen hadden niet alleen meer 
personeel, maar ook meer geld, waardoor zij na enige tijd voor de BVD belangrijker werden dan de 
Engelsen. Zo financierde de CIA voor een groot deel het 'project A', het aftappen van de telefoonlijnen 
van Oost-Europese ambassades, waaronder in de eerste plaats die van de Sovjet-Unie. 
Van de Europese diensten waren het verder de diensten van België, Luxemburg en Frankrijk waarmee 
min of meer structureel werd samengewerkt. Met de diensten van de Bondsrepubliek Duitsland duurde 
het tot ongeveer het midden van de jaren vijftig voordat daarmee een vertrouwensrelatie begon te 
ontstaan. Op enige afstand wat intensiteit betreft volgden landen als Italië, Zwitserland en de 
Scandinavische landen. 
In de periode die in dit hoofdstuk aan de orde is, was dat het beeld van de internationale relaties van 
de BVD. Een zeer sterke relatie met de Amerikanen, een goede tot zeer goede met de Britse diensten, 
en met de andere Europese partnerdiensten een goede maar niet zeer intensieve relatie. Pas aan het 
begin van de jaren zeventig zouden de internationale relaties van de BVD snel in aantal toenemen. 
 
2.1.2.7. coördinatie 
Een belangrijk punt in het rapport-Prinsen dat de basis vormde voor het Koninklijk Besluit van 8 
augustus 1949, was de aanbeveling de coördinatie te verbeteren tussen de inlichtingen- en 
veiligheidsdiensten onderling, en tussen die diensten en Justitie. Tegelijk met de daarin genoemde 
diensten stelde het KB een Commissie van Coördinatie in onder leiding van de minister-president. Op 
11 oktober 1949 zat minister-president W. Drees de voltallige eerste vergadering voor van wat officieel 
heette de 'Commissie voor coördinatie van de inlichtingen- en veiligheidsdiensten'. Verder waren 
daarbij aanwezig de vice-voorzitter W. H. Fockema Andreae (staatssecretaris van Oorlog), de 
secretaris van de commissie C.L.W. Fock (raadadviseur in algemene dienst bij het ministerie van 
Algemene Zaken), L.H.K.C. van Asch van Wijck (directeur-generaal Politie van het ministerie van 
Justitie, H.N. Boon (secretarisgeneraal van het ministerie van Buitenlandse Zaken), L. Einthoven 
(hoofd BVD), A.A. Fresco (hoofd Marine Inlichtingendienst), A. Th. de Muralt (hoofd Buitenlandse 
Inlichtingendienst) en P.M.H. Tielens (hoofd Militaire Inlichtingendienst). 
Drees gaf om te beginnen zijn visie op de taak van de commissie. Die zou eruit bestaan, de 
werkzaamheden van de diensten te coördineren en de onderlinge contacten te verbeteren. Doublures 
zouden hierdoor worden voorkomen en in het algemeen zou een doelmatige manier van werken 
worden bevorderd. Hoewel hij zelf voorzitter van de commissie zou blijven, zou het voorzitterschap in 
de praktijk worden waargenomen door de vice-voorzitter. Bij bespreking van belangrijke problemen 
zou Drees echter, zo beloofde hij, persoonlijk aanwezig zijn. 
De commissie bleek in de praktijk niet te voldoen, voornamelijk omdat zij geen bevoegdheden had. 
Voorgesteld werd daarom een Coördinator te benoemen die onder de minister-president zou gaan 
ressorteren. Eind 1955 werden de minister-president, de minister van Binnenlandse Zaken en de 
minister van Oorlog en Marine het met elkaar eens, dat men de commissie door een functionaris zou 
vervangen aan wie de hoofden van de diensten alle gewenste inlichtingen zouden moeten verstrekken. 
De taak van de Coördinator zou overigens niet afwijken van die van de commissie: het bevorderen van 
de samenwerking van de diensten onderling en met de procureurs-generaal en met het Openbaar 
Ministerie in het algemeen.  
Als eerste Coördinator werd bij Koninklijk Besluit van 1 maart 1956 no. 9 de vice-admiraal b.d. F.J. 
Kist benoemd. Per 15 april van dat jaar trad hij in functie, maar zijn gezag moest hij nog veroveren. 
Zo weigerde Einthoven aanvankelijk hem inzage te geven in de financiering van het 'project-A', het 
door de CIA gefinancierde tappen van telefoonlijnen van Oost- Europese ambassades. Pas toen de 
minister van Binnenlandse Zaken Kist gelijk gaf, kreeg de Coördinator de gewenste inlichtingen. 
Ongeveer een jaar na de benoeming van de Coördinator stelde Drees een orgaan in dat eveneens 
(mede) de coördinatie tussen de diensten zou bevorderen: het Comité Verenigde Inlichtingendiensten 
Nederland (CVIN). Hij deed dat bij beschikking van 8 mei 1957. Voorzitter van het CVIN werd 
coördinator Kist; zitting kregen voorts de hoofden van de vijf inlichtingen- en veiligheidsdiensten, 
alsmede een vertegenwoordiger van Buitenlandse Zaken, dat bovendien de vaste secretaris leverde. 
 
Pagina 22 van 94
