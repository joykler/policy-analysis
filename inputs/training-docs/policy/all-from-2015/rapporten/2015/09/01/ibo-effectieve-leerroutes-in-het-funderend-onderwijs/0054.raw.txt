IBO Effectieve leerroutes in het funderend onderwijs 
 
leerlingen meer mogelijkheden om op het voor hun geijkte niveau terecht te komen. Scholen 
kunnen zich inzetten voor voldoende brede brugklassen. Wanneer dit via wetgeving voor alle 
scholen verplicht zou worden ingevoerd, krijgt het al snel de kenmerken van een ‘middenschool’, 
waarbij alle leerlingen ongeacht hun niveau tot de derde of vierde klas van het voortgezet 
onderwijs bij elkaar zitten. Dit werkt naar verwachting positief voor leerlingen voor wie bij het 
verlaten van de basisschool niet duidelijk is welk niveau ze aankunnen. Het heeft echter nadelen 
voor leerlingen voor wie al wel direct duidelijk is welk type onderwijs voor hen het meest geschikt 
is, zoals leerlingen met een duidelijk VWO of VMBO advies. Een tussenoptie hierbij is om de 
aanwezigheid van brede brugklassen te stimuleren, met daarnaast behoud van specifieke niveau-
klassen voor de leerlingen die daar baat bij hebben. Deze tussenoptie vergt bijvoorbeeld 
aanpassing van het inspectietoezicht, waarbij scholen een positieve beoordeling krijgen als zij een 
of meerdere brede brugklassen aanbieden. Daarnaast kunnen brede brugklassen worden 
gestimuleerd via de bekostiging, bijvoorbeeld door verschuiving van middelen van de vaste voet 
naar bekostiging per leerling. Dit kan leiden tot een groter aantal scholen met voldoende leerlingen 
om naast categoriale klassen ook een of meer brede brugklassen aan te bieden.   
 
3b. Aanpassing verdeling leerroute in tracks 
De verdeling van de leerroute in het VO in tracks met ieder eigen harde eindnormen werkt 
zittenblijven in de hand. Het betekent immers dat de leerling die niet voldoet aan de normen van 
het leerjaar twee opties heeft: doubleren of afstromen. Voor veel leerlingen is doubleren een meer 
aantrekkelijke keuze, omdat hij/zij dan op de route naar het hogere vervolgonderwijs blijft. 
Flexibilisering van de examens, waarbij leerlingen één of meerdere vakken kunnen afsluiten op een 
hoger of lager niveau vergroot de opties voor de leerling. De mogelijkheid één of twee vakken op 
een lager niveau af te sluiten kan bijdragen aan het voorkomen van zittenblijven. Ook stimuleert 
het om leerlingen met een dubbel basisschooladvies (bijvoorbeeld havo/vwo) of leerlingen die door 
bijvoorbeeld dyscalculie of dyslectie zouden struikelen op een enkel vak, te laten starten op het 
hogere niveau, omdat de kans om dit hogere niveau succesvol af te ronden wordt vergroot. Dit kan 
ertoe leiden dat meer leerlingen een diploma op hoger niveau halen en mogelijk ook naar hoger 
vervolgonderwijs doorstromen. Daarnaast kunnen leerlingen die op een lager niveau starten de 
waarde van hun diploma vergroten door een aantal vakken op een hoger niveau af te sluiten. 
Flexibilisering van examens met vakken op een lager niveau heeft echter ook nadelen en risico’s. 
De waarde van een diploma kan hierdoor dalen. Het kunnen aantonen dat een leerling over de 
volle breedte van de opleiding voldoende resultaten heeft behaald, kan een meerwaarde geven aan 
het diploma. Ook daalt naar verwachting de transparantie van de waarde van een diploma. Voor 
betrokkenen in het vervolgonderwijs en de arbeidsmarkt kan de waarde van diploma’s met vakken 
op verschillende niveau’s onvoldoende zichtbaar zijn. Daarnaast kan het leiden tot een lagere 
motivatie bij leerlingen om voor hen lastige vakken toch op een zo hoog mogelijk niveau af te 
ronden, met name als de nadelen die zij ondervinden van een diploma met vakken op een lager 
niveau voor vervolgonderwijs of arbeidsmarkt beperkt zijn. Aanpassing van de examinering vraagt 
dan ook om het vooraf goed in kaart brengen van de precieze mogelijkheden en effecten. 
 
3c. Aanpassing van het leerstofjaarklassensysteem 
Diverse scholen in het primair onderwijs hebben het leerstofjaarklassensysteem al (grotendeels) 
losgelaten binnen het huidige stelsel. Als per 1 augustus 2015 de urennorm in het VO wordt 
aangepast (zie paragraaf 2.1.2) hebben ook VO-scholen meer mogelijkheden om maatwerk over 
de jaarklassen heen te leveren zoals genoemd bij variant 1. Ook zonder het 
leerstofjaarklassensysteem volledig los te laten, is al flexibilering en maatwerk mogelijk, 
bijvoorbeeld via gedifferentieerd lesgeven en gerichte onderwijstijdverlenging. Het harmoniseren 
van wet-en regelgeving om verschillen in arbeidsverhoudingen of eisen aan gebouwen tussen 
primair onderwijs en buitenschoolse opvang weg te nemen, kan –zoals in variant 2 beschreven-  de 
mogelijkheid voor maatwerk en flexibilisering verder stimuleren. Voor verdergaande aanpassing 
van het leerstofjaarklassensysteem kan de cyclus van schooljaren met vaste vakanties en een vast 
in- en doorstroommoment in september worden losgelaten.  Via wetgeving kan hierbij de 
verplichte zomervakantie worden afgeschaft, zodat scholen hier zelf invulling aan kunnen geven. 
Ook in een situatie waarin het leerstofjaarklassensysteem is losgelaten, blijft groepgewijs leren
