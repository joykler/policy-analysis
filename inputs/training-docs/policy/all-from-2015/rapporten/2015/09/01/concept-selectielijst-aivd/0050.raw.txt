Selectielijst AIVD en voorgangers vanaf 1946 
 
De nieuwste taak van de AIVD en MIVD is het opstellen van dreigings- en risicoanalyses (e-taak AIVD, 
f-taak MIVD). Deze taak is onderdeel van het ‘Stelsel bewaken en beveiligen’, dat in het leven werd 
geroepen op advies van de Commissie Feitenonderzoek Veiligheid en Beveiliging Pim Fortuyn. 
Op gezamenlijk verzoek van de Minister van BZK en de Minister van Veiligheid en Justitie (VenJ) 
stellen de AIVD en MIVD dreigings- en risicoanalyses op over personen, diensten en objecten die 
worden aangeduid in de Politiewet, of die op basis van die wet worden aangewezen door de Minister 
van VenJ.  
 
Het gaat daarbij onder andere om leden van het Koninklijk Huis, de Minister-President en andere 
bewindspersonen, Kamerleden, maar ook ambassadeurs, ambassades en bepaalde internationale 
(militaire) organisaties. Kenmerkend is het nationale belang dat is gemoeid met hun veiligheid en 
ongestoord functioneren. 
De diensten verstrekken op basis van deze taak informatie aan de Eenheid Bewaken en Beveiligen van 
de Nationaal Coördinator Terrorismebestrijding en Veiligheid (NCTV), die kan beslissen of maatregelen 
noodzakelijk zijn. De MIVD stelt dreigingsanalyses op voor zover het gaat om personen, objecten of 
organisaties met een militaire relevantie. 
De artikelen 6a en 7a, die in 2006 zijn toegevoegd aan de WIV, bepalen dat de analyses alleen worden 
opgesteld naar aanleiding van gegevens die worden verstrekt door een limitatief aantal opgesomde 
personen en organisaties. De diensten mogen alleen gegevens verzamelen indien de door deze 
personen en organisaties verstrekte gegevens 
dat noodzakelijk maken. De WIV bevat verder geen bepalingen die specifiek op deze taak zien. 
 
De AIVD voert aldus onderstaande taken uit: 
 
a. het verrichten van onderzoek met betrekking tot organisaties en personen die door de doelen die 
zij nastreven, dan wel door hun activiteiten aanleiding geven tot het ernstige vermoeden dat zij een 
gevaar vormen voor het voortbestaan van de democratische rechtsorde, dan wel voor de veiligheid 
of voor andere gewichtige belangen van de staat; 
b. het verrichten van veiligheidsonderzoeken als bedoeld in de Wet veiligheidsonderzoeken; 
c. het bevorderen van maatregelen ter bescherming van de onder a genoemde belangen, waaronder 
begrepen maatregelen ter beveiliging van gegevens waarvan de geheimhouding door de nationale 
veiligheid wordt geboden en van die onderdelen van de overheidsdienst en van het bedrijfsleven 
die naar het oordeel van Onze ter zake verantwoordelijke Ministers van vitaal belang zijn voor de 
instandhouding van het maatschappelijk leven; 
d. het verrichten van onderzoek betreffende andere landen ten aanzien van onderwerpen die door 
Onze Minister-President, Minister van Algemene Zaken, in overeenstemming met Onze betrokken 
Ministers zijn aangewezen; 
e. het opstellen van dreigings- en risicoanalyses op verzoek van Onze Minister van Binnenlandse 
Zaken en Koninkrijksrelaties en Onze Minister van Veiligheid en Justitie gezamenlijk ten behoeve 
van de beveiliging van de personen, bedoeld in de artikelen 4, derde lid, onderdeel b, en 42, eerste 
lid, onder c, van de Politiewet 2012 en de bewaking en de beveiliging van de objecten en de 
diensten die zijn aangewezen op grond van artikel 16 van die wet. 
 
2.1.5.4. Bevoegdheden 
De AIVD beschikt over vergaande bevoegdheden om bepaalde taken uit te voeren. 
De WIV 2002 (artikel 17 t/m 33) geeft een uitputtende opsomming van de bevoegdheden. Analoog 
aan de Wet Bijzondere Opsporingsbevoegdheden is ervoor gekozen om in de WIV een nauwkeurig 
stramien vorm te geven, waarin is aangegeven onder welke voorwaarden en met wiens toestemming 
de AIVD welke bevoegdheden mag gebruiken. 
 
De AIVD kan veel informatie en gegevens opvragen, bewerken en verspreiden. 
Artikel 17 van de WIV – de algemene inlichtingenbevoegdheid – stelt dat de AIVD zich voor het 
verzamelen van gegevens mag wenden tot bestuursorganen, ambtenaren en verder eenieder die 
geacht wordt de benodigde gegevens te kunnen verstrekken. Deze bepaling is echter niet verplichtend 
voor de door de AIVD benaderde instantie of persoon. Onder het artikel valt ook de bevoegdheid om 
gegevens op te vragen bij ‘houders van gegevensbestanden’ zonder daarbij gehinderd te worden door 
de Wet bescherming persoonsgegevens. Daarnaast beschikt de AIVD over een groot aantal bijzondere 
bevoegdheden, ook wel bijzondere inlichtingenmiddelen genoemd. De AIVD mag personen observeren 
en volgen, agenten runnen (natuurlijke personen die voor de AIVD informatie verzamelen), infiltranten 
inzetten (zowel medewerkers van de AIVD als burgers), besloten plaatsen en gesloten voorwerpen 
doorzoeken, brieven openen, binnendringen in een geautomatiseerd werk, elke vorm van gesprek 
afluisteren, niet-kabelgebonden telecommunicatie in binnen- en buitenland ontvangen en opnemen, 
informatie vragen van aanbieders van telecommunicatienetwerken.  
De AIVD heeft toegang tot elke plaats voor zover dat redelijkerwijs noodzakelijk is.  
 
Pagina 50 van 94
