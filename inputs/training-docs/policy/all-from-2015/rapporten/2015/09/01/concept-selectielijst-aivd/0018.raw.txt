Selectielijst AIVD en voorgangers vanaf 1946 
 
Nederlanders van wie contacten met Oost-Europese 'diplomaten' waren vastgesteld werden soms door 
de BVD benaderd, maar niet altijd. Dat was afhankelijk van de frequentie van de contacten en van de 
uitslag van het benaderingsonderzoek. Zo’n onderzoek naar een te benaderen persoon werd altijd 
ingesteld alvorens zo iemand daadwerkelijk werd aangesproken. Het kon ook gebeuren dat een 
geconstateerd contact aanleiding gaf tot de veronderstelling dat hier sprake kon zijn van een al langer 
bestaande heimelijke samenwerking. In zo'n geval sprak men bij de afdeling C van een 'verdacht 
geval'. 
 
In theorie kon een 'verdacht geval' ook het resultaat zijn van de inzet van een bijzonder 
inlichtingenmiddel, de ethercontrole, anders gezegd het onderscheppen van radiocommunicatie tussen 
vijandelijke inlichtingendiensten en hun agenten in Nederland. 
Voor dit 'uitpeilen' van agenten had de CVD/BVD de beschikking over een speciaal onderdeel, de 
afdeling Technische Dienst (TD). Deze TD werkte nauw samen met de PTT en met de militaire 
inlichtingendiensten, bilateraal maar vooral ook in de Radio Intelligence Commissie (RIC). Dit 
interceptiewerk kon ondersteunend werken als op andere manier al indicaties waren verkregen dat 
iemand voor een buitenlandse inlichtingendienst werkzaam was. Op het adres van zo'n 'verdacht geval' 
konden dan peilingen verricht worden om eventuele agenten-uitzendingen dan wel -ontvangsten vast 
te stellen. De resultaten van het interceptiewerk werden neergeslagen in dagrapporten, waarin 
opvallende zaken nog eens apart werden vermeld. Dit alles leverde evenwel nooit een substantiële, 
laat staan doorslaggevende bijdrage aan het contra-inlichtingenwerk van de dienst. Medio 1986 werd 
het interceptiewerk beëindigd. 
Om een 'verdacht geval' tot klaarheid te brengen konden alle beschikbare inlichtingenmiddelen ingezet 
worden, mits de verdenking van spionage voor een vreemde mogendheid ernstig genoeg was. De 
telefoon van woonhuis en/of werkplek kon getapt worden, de verdachte kon gericht gevolgd en 
geobserveerd worden; in zijn omgeving konden informanten gerecruteerd worden. 
Voordat de dienst tot de inzet van deze ingrijpende middelen overging, had intern eerst een 
administratief onderzoek plaats. In de kartotheek (ACD/K) werd nagegaan of de verdachte al eens 
eerder onder de aandacht was gekomen, en hoe dan wel. Bestond er van haar of hem een 
persoonsdossier, dan werd daarin gezocht naar aanwijzingen van mogelijke eerdere contacten. Een 
belangrijke rol speelden daarbij aanvankelijk de reismeldingen. Dit waren de door de Koninklijke 
Marechaussee stelselmatig aan de BVD toegezonden meldingen van reizen van Nederlanders (en 
andere nationaliteiten) naar en van communistisch geregeerde landen, de zogenaamde AIJG-(Achter 
het IJzeren Gordijn)landen. Had aan het eind van de jaren veertig en in de jaren vijftig een dergelijke 
melding nog een zekere zeldzaamheidswaarde, in de loop van de jaren toen Oost-Europa ontdekt werd 
als goedkope vakantiebestemming kreeg het bestand reismeldingen een enorme omvang en nam de 
indicatieve waarde ervan recht evenredig af. Het reisbestand, waarin letterlijk duizenden en duizenden 
namen van Nederlandse mannen en vrouwen waren opgenomen die ooit een Oost- Europees land 
hadden bezocht, was het eerste administratieve bestand dat in samenwerking met de CIA werd 
gemechaniseerd en dat met Hollerith-ponskaarten ging werken omdat het handmatig niet meer te 
hanteren was. Een voormalig hoofd van de BVD doelde met name op dit reisbestand met zijn 
uitspraak: "We waren op zoek naar een speld in een hooiberg, en derhalve verzamelden wij 
hooibergen". 
In enkele gevallen leverde het raadplegen van het reisbestand inzake een 'verdacht geval' overigens 
wel enige extra indicaties op. Dat was in de jaren vijftig wel het geval bij geconstateerde reizen naar 
de DDR. De inlichtingendienst van dat land had namelijk de gewoonte, beoogde geheime medewerkers 
eerst naar de DDR te laten komen alvorens hen daar te rekruteren. De inlichtingendiensten van de 
andere Oost-Europese landen rekruteerden hun medewerkers in de regel in Nederland zelf. 
Naast het reisbestand leverde het visumbestand een bijdrage aan het contra-inlichtingenwerk van de 
dienst. Alle aanvragen voor een Nederlands visum afkomstig van personen uit communistisch 
geregeerde landen werden de dienst ter advisering voorgelegd. Bezien werd dan, of de aanvrager al 
bekend was (bijvoorbeeld al door een bevriende dienst als ‘verdacht’ was aangemerkt), terwijl ook de 
in de visumaanvraag genoemde Nederlandse referenten nader werden bekeken, zowel door naslag in 
ACD/K als door eventueel nader onderzoek door E IX. Ook het visumbestand groeide op die manier 
aan tot een omvang van duizenden en duizenden namen. 
De inzet van de hierboven genoemde inlichtingenmiddelen kon ertoe leiden dat de verdenking van 
spionage zich zodanig concretiseerde dat tot maatregelen moest worden overgegaan. De 
incriminerende gegevens werden ter beschikking van het Openbaar Ministerie gesteld, dat op basis 
daarvan al dan niet tot strafrechtelijke vervolging overging. De 'diplomaat' in wiens opdracht de spion 
zijn heimelijke activiteiten had uitgevoerd, werd op basis van het door de afdeling C geleverde 
 
Pagina 18 van 94
