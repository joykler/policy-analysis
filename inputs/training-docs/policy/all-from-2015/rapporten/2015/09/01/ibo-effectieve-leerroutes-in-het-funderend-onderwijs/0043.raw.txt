IBO Effectieve leerroutes in het funderend onderwijs 
 
3.5 Uitgangspunten voor de beleidsvarianten 
Dit hoofdstuk heeft laten zien dat de verschillende knelpunten in de leerroute aangepakt kunnen 
worden. Het volgende hoofdstuk presenteert drie beleidsvarianten met verschillende maatregelen 
om de leerroutes in het Nederlandse onderwijs efficiënter te maken. 
 
Het is mogelijk om de leerroutes in het funderend onderwijs te verkorten, zonder de kwaliteit en 
toegankelijkheid van het onderwijs te reduceren. Borging van de kwaliteit en toegankelijkheid van 
het onderwijs blijft niettemin een aandachtspunt. Bij het uitwerken van de pakketten met 
maatregelen is de werkgroep daarom van onderstaande principes uitgegaan. 
 
1. Reduceer boven-nominale tijd door oorzaak en noodzaak van vertraging te beperken 
Uit de analyses in hoofdstukken 2 en 3 is gebleken dat de knelpunten in de leerroutes niet altijd 
bijdragen aan de kwaliteit van het onderwijs. Leerlingen die later in hun onderwijsloopbaan moeten 
doubleren, waren vaak beter af geweest met meer ondersteuning en vroege signalering. Stapelen 
leidt meestal tot een hoger diploma, maar mogelijk was de leerling gebaat geweest bij betere 
plaatsing. Versnelde loopbanen, ten slotte, komen niet veel voor. 
 
Reduceren van de boven-nominale tijd zonder de kwaliteit of toegankelijkheid van het onderwijs te 
beperken is mogelijk door de oorzaak en noodzaak van kleuterbouwverlenging, zittenblijven en 
stapelen aan te pakken, alsmede versnelling van loopbanen waar mogelijk te stimuleren. 
Leerroutevertraging is het resultaat van de moeilijkheid voor scholen en leraren om binnen het 
leerstofjaarklassensysteem de leerlingen die zich bevinden rond de grenzen van de jaarklassen of 
niveaus te accommoderen. In veel gevallen lijkt de keuze voor bijvoorbeeld zittenblijven een uiting 
van een te beperkt handelingsrepertoire. 
 
Door uitbreiding van het handelingsrepertoire van scholen en leraren bij het omgaan met leerlingen 
die de leerdoelen óf niet gaan halen óf ruimschoots voorbij steken, kan doelmatigheid van het 
onderwijs vergroot worden zonder de kwaliteit of toegankelijkheid daarvan in te perken. Verlaging 
van de schotten tussen jaargangen en niveaus biedt mogelijkheden voor meer maatwerk, verkleint 
de noodzaak van inefficiënte maatregelen zoals zittenblijven en vergroot de mogelijkheden voor 
versnelling en verrijking. 
 
2. Niet penny-wise and pound-foolish 
Het forceren van een verkorting van de leerroute, bijvoorbeeld via wet- en regelgeving of 
financiering, zonder tegelijkertijd alternatieve aanpakken voor de knelpunten te stimuleren, kan 
leiden tot schade aan de kwaliteit en toegankelijkheid van het onderwijs. Scholen kunnen 
bijvoorbeeld een prikkel ervaren om leerlingen strenger te selecteren of eerder te laten afstromen. 
De leerling is daar niet bij gebaat en dit kan in potentie slecht uitpakken voor de totale human 
capital van Nederland. Maatregelen op het vlak van sturing zullen daarom gepaard moeten gaan 
met onderwijskundige verbeteringen. 
 
Ook is het mogelijk dat doelmatigheidswinst in het funderend onderwijs teniet wordt gedaan in het 
vervolgonderwijs. Illustratief is de groeiende populariteit van de route vmbo-mbo-hbo ten opzichte 
van de route vmbo-havo-hbo. Gezien vanuit alleen het funderend onderwijs is de eerste route 
efficiënter, want zonder boven-nominale tijd door stapelen. De totale route inclusief 
vervolgonderwijs is echter langer en duurder. Daarbij komt dat het risico op tussentijdse uitval in 
deze route groter is, wat de kwaliteit en toegankelijkheid van het onderwijs geen goed doet.  
  
43
