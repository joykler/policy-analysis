Versie 0.16 ter inzagelegging | Generieke Selectielijst MIVD | maart 2015 
 
Sinds de inwerkingtreding van het KB van 8 augustus 1949 zijn 
de taken, de werkwijzen en de organisatorische inbedding van 
de drie militaire inlichtingen- en veiligheidsdiensten gedurende 
bijna vier decennia niet fundamenteel gewijzigd. Weliswaar leek 
er aan het begin van de jaren zeventig een vierde militaire 
inlichtingendienst bij te komen, toen de Buitenlandse 
Inlichtingendienst (BID) onder de naam Inlichtingendienst 
Buitenland (IDB) per 1 januari 1971 onder de minister van 
Defensie ging ressorteren, maar al in september 1972 werd 
deze beslissing teruggedraaid en kwam de IDB wederom onder 
de minister van Algemene zaken. Het gewijzigde Koninklijk 
Besluit waarbij wat de IDB betreft de oude toestand werd 
hersteld, was tevens het eerste KB betreffende de inlichtingen- 
en veiligheidsdiensten dat werd gepubliceerd. Hiermee ging een 
lang gekoesterde wens van ‘de politiek’ in vervulling. Al in 
oktober 1949 had minister-president Drees, toen hij persoonlijk 
de eerste vergadering van de Commissie voor Coördinatie van 
de inlichtingen- en veiligheidsdiensten voorzat, naar aanleiding 
van een debat in de Eerste Kamer met klem gevraagd waarom 
het KB van 8 augustus 1949 niet gewoon gepubliceerd kon 
worden. Het antwoord was toen geweest dat dit niet kon 
vanwege het feit dat in het KB ook de Buitenlandse 
Inlichtingendienst werd genoemd. Publicatie zou immers, zo 
luidde de redenering, neerkomen op toegeven dat Nederland in 
het buitenland spioneerde. De kwestie bleef jaren rusten, tot in 
de tweede helft van de jaren zestig openbaarmaking van het 
Koninklijk Besluit weer op de politieke agenda kwam. Eind 1967 
bracht de Vaste Commissie voor de Inlichtingen- en 
Veiligheidsdiensten haar eerste verslag uit. Bij de beraadslaging 
daarover in de Vaste Commissie voor Binnenlandse Zaken werd 
sterk op publicatie van het KB aangedrongen. In april 1970 
beloofde minister-president P.J.S. de Jong in de Tweede Kamer 
dat het inderdaad zou worden gepubliceerd, een belofte die 
werd ingelost met de publicatie van het gewijzigde Koninklijk 
Besluit van 5 augustus 1972.  
In dit Koninklijk Besluit werden de drie militaire inlichtingen-
diensten nog meer dan voorheen op één lijn gesteld. Dat kwam 
niet alleen tot uiting in de naamgeving (Marine Inlichtingen-
dienst MARID, Landmacht Inlichtingendienst LAMID en 
Luchtmacht Inlichtingendienst LUID), maar ook in de taak-
omschrijving. Artikel IV, 2 bepaalde: “ De militaire 
inlichtingendiensten hebben, ieder voor zover het hun 
krijgsmachtdeel betreft, tot taak: 
a. Het inwinnen van gegevens omtrent het potentieel en de 
strijdkrachten van andere mogendheden, welke nodig zijn voor 
een juiste opbouw en een doeltreffend gebruik van de 
krijgsmacht; 
b. Het inwinnen van gegevens welke nodig zijn voor het treffen 
van maatregelen: 
 
 
Pagina 37 van 167
