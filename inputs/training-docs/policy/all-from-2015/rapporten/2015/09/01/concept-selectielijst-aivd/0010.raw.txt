Selectielijst AIVD en voorgangers vanaf 1946 
 
gezonden aan het bureau Kabinet van de directie Politie van Justitie. Dat bureau had zich voor de 
oorlog al bezig gehouden met de opsporing van spionage; nu kwam daar nog bij het volgen van de 
ontwikkelingen in het communisme en andere vormen van extremisme. Het zal duidelijk zijn dat de 
'samenwerking' tussen CVD en Justitie op die manier sterk op een bureaucratische oorlogvoering ging 
lijken. Daarin had in de zomer van 1946 de 'affaire- Sanders' al een rol gespeeld, maar ook de nasleep 
ervan had ermee te maken. Genoemd is al de instelling van de commissie-Wijnveldt, die niet alleen de 
'affaire-Sanders' moest onderzoeken, maar ook het beleid van de BNV-leiding en die bovendien moest 
adviseren onder welk departement de CVD uiteindelijk zou moeten ressorteren. 
 
2.1.1.2. rapport-Wijnveldt 
In mei 1948 bracht de commissie-Wijnveldt haar rapport uit aan minister-president Beel. De 
commissie was niet alleen negatief over Einthoven, zij was dat ook over de inmiddels al twee jaar 
bestaande departementale inbedding van de CVD. In plaats daarvan bepleitte de commissie een 
andere, nieuwe dienst onder de chef van de Generale Staf. Deze dienst, te noemen GS III B, zou geen 
eigen opsporingspersoneel moeten hebben, maar alleen een kleine staf voor documentatie en 
co√∂rdinatie. Hij zou vier sub-secties moeten tellen: een voor buitenlandse inlichtingen, een voor 
militaire veiligheid, een voor civiele beveiliging en tenslotte een voor binnenlands extremisme.  
Wat in dit voorstel opvalt is het ontbreken van een expliciete verwijzing naar de bestrijding van 
spionage. In zijn schriftelijk advies aan de commissie had Einthoven daarvan nogal een punt gemaakt 
en een nauwe relatie gelegd tussen spionage door de Sovjet-Unie en de communistische partijen in het 
Westen. Hij had zich daarbij vooral gebaseerd op de verklaringen daaromtrent van de in Canada 
overgelopen medewerker van de Russische militaire inlichtingendienst GRU, Igor Gouzenko. Dat de 
commissie de bestrijding van spionage niet eens noemde geeft grond aan de veronderstelling dat zij 
deze taak geheel aan Justitie wilde overlaten, temeer daar zij ook had aanbevolen dat elk departement 
- naast GS III B - over zijn eigen inlichtingendienst zou moeten beschikken. Binnenlandse Zaken 
bijvoorbeeld zou een dergelijke dienst moeten hebben op het gebied van de openbare orde. Het is niet 
waarschijnlijk dat Beel, die de post van minister-president combineerde met het ministerschap van 
Binnenlandse Zaken, de oordelen en de aanbevelingen van de commissie-Wijnveldt juichend in 
ontvangst heeft genomen. Uitvoering daarvan zou een loslaten van het 'Engelse model' betekenen en 
een terugkeer naar de vooroorlogse situatie. Voor Beel was evenwel belangrijker dat hij als minister-
president zijn directe greep zou verliezen op zowel de Buitenlandse Inlichtingendienst als de Centrale 
Veiligheidsdienst: beide diensten zouden immers opgaan in het voorgestelde GS III B. Justitie zou de 
spionagebestrijding aan zich trekken en Binnenlandse Zaken zou zich op inlichtingengebied alleen met 
openbare orde mogen bezig houden.  
Een gesprek Beel-Van Maarseveen medio mei 1948 leidde niet tot een oplossing. Van Maarseveen 
voelde zich waarschijnlijk klem zitten tussen aan de ene kant zijn eigen topambtenaren en aan de 
andere kant zijn partijgenoot en minister-president Beel. Als uitweg uit wat voor hem kennelijk een 
impasse was, stelde Van Maarseveen voor een commissie te benoemen en die te laten leiden door de 
secretaris-generaal van Binnenlandse Zaken M.J. Prinsen. Het genoegen waarmee Beel dit voorstel 
overnam laat zich raden. Hij nam onmiddellijk de samenstelling van de desbetreffende commissie ter 
hand en nodigde de ministers van Justitie (Van Maarseveen) en van Oorlog (A.H.J. Fievez) uit, ieder 
een hoge ambtenaar af te vaardigen om in de commissie plaats te nemen. De minister van 
Binnenlandse Zaken P.J. Witteman kreeg het verzoek, Prinsen ter beschikking te stellen om de 
commissie te leiden. 
Ook het formuleren van de taak van de commissie hield Beel in eigen hand. De commissie -Prinsen zou 
het werk van de commissie-Wijnveldt moeten afronden - een term waarmee Beel eigenlijk bedoelde 
'overdoen'. Zij zou de wenselijkheid van reorganisatie van de CVD moeten bekijken, evenals de 
afbakening van taken tussen de CVD en de politie. Tenslotte moest de commissie bindende richtlijnen 
vaststellen voor de samenwerking tussen de CVD enerzijds en politie en Justitie anderzijds. In dat 
kader moest de commissie ook onderzoeken in hoeverre de - onder Justitie vallende - Rijkspolitie zich 
ten onrechte had begeven op het terrein van de CVD. 
Op 30 juni 1948 installeerde Beel de commissie-Prinsen. Daarvan maakten verder deel uit Beels 
hoogste ambtenaar, raadadviseur in algemene dienst C.L.W. Fock, de chef van de Marinestaf E.J. van 
Holthe, de chef van de Generale Staf H.J. Kruls en de secretaris-generaal van het ministerie van 
Justitie, J.C. Tenkink. 
De bureaucratische oorlog rond de CVD werd nu voortgezet binnen de commissie-Prinsen.  
 
 
Pagina 10 van 94
