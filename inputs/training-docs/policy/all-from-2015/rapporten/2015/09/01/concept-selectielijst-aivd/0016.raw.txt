Selectielijst AIVD en voorgangers vanaf 1946 
 
vervulde op het gebied van registratie, documentatie en archivering. Hoewel ter wille van de 
overzichtelijkheid de werkwijze van ieder van de genoemde dienstonderdelen apart besproken zal 
worden, is het goed daarbij te bedenken dat deze dienstonderdelen - ondanks de compartimentering - 
geen van elkaar losstaande eilandjes vormden. KB werkte voor zowel de afdeling B als voor de afdeling 
C. De afdeling D had om zijn werk goed te doen gegevens nodig van zowel 'B' als 'C'. De ACD 
verwerkte gegevens die door 'B', 'C' en 'D' ter behandeling werden doorgestuurd. De observatie- en 
volgsectie E XIII werkte in het belang van 'B' en 'C', de sectie Onderzoek, E IX, voor de gehele dienst. 
De afdeling B van achtereenvolgens BNV, CVD en BVD was, zoals al vaker opgemerkt, de oudste en 
grootste afdeling van de dienst. Voor het uitvoeren van haar taak, het "inwinnen van gegevens 
omtrent extremistische stromingen" vormden open bronnen de basis van alle kennis omtrent die 
stromingen. De desbetreffende secties lazen op hun specifieke terrein - EVC, CPN, communistische 
vrouwen- en jongerenorganisaties, rechtsextremisme - alle beschikbare kranten, tijdschriften en 
brochures van die organisaties. De dienst was daarop geabonneerd door tussenkomst van een 
vertrouwde boekhandel. Zo had de BVD op het communistische dagblad De Waarheid enkele tientallen 
abonnementen. 
Deze open bronnen leverden een schat aan gegevens en inzicht in de algemene politieke lijn van de 
desbetreffende organisaties en bovendien de namen van de voornaamste functionarissen daarvan. 
'Close reading' van open bronnen leverde echter nog niet alle noodzakelijk geachte gegevens op. Men 
wilde ook weten wat de plannen waren voor de nabije en wat verder gelegen toekomst; hoe de relaties 
waren met soortgelijke organisaties in het buitenland; waar de financiën vandaan kwamen; hoeveel 
leden bijvoorbeeld de CPN had en hoeveel abonnees De Waarheid, wie die leden waren en wie die 
abonnees - allemaal gegevens waarmee de door de afdeling B bestudeerde organisaties niet te koop 
liepen en die zij zeker voor de BVD verborgen wilden houden. Om de gewenste informatie niettemin 
binnen te halen was men dus gedwongen om meer te doen dan alleen het raadplegen van open 
bronnen.  
Hier komt de afdeling KB in zicht, wier taak het was op heimelijke ('operationele') manier de open 
bronnen aan te vullen met de gewenste moeilijk te verkrijgen gegevens. De oudste manier om dat te 
doen, al voor de Tweede Wereldoorlog toegepast door de inlichtingendiensten van de politie in 
bijvoorbeeld Rotterdam en Amsterdam, was het penetreren, het insluizen van agenten, in de 
organisaties waarom het ging. De aan de hand van door agenten en informanten verstrekte informatie 
vervaardigde zogenaamde operatierapporten werden 'open gemaakt', dat wil zeggen ontdaan van 
elementen die de identiteit van de berichtgever zouden kunnen prijsgeven. De 'opengemaakte' 
rapporten, informatierapporten geheten, werden toegezonden aan de analisten, naar Engels voorbeeld 
'caseworkers' genoemd. De alleen op de berichtgever betrekking hebbende gegevens, de 'operationele 
gegevens', werden apart bewaard: het 'nul-dossier' met de persoonsgegevens van de desbetreffende 
menselijke bron, en de voortgangsrapportage over de ontwikkeling van de bron. Deze gegevens waren 
zeer beperkt toegankelijk op 'need to know'-basis. 
 
De operationele afdeling KB verzorgde ook het plaatsen van afluistermicrofoons in gebouwen en 
woningen van met name communistische organisaties en personen. De hieruit gedistilleerde 
informatie, voor zover relevant, werd in geparafraseerde vorm aan de desbetreffende sectie van de 
afdeling B toegezonden. Evenals dat bij menselijke bronnen het geval was, werd de herkomst van de 
informatie - in dit geval de microfoon - zo goed mogelijk versluierd. In het verband van de technische 
operaties is het dienstig op te merken, dat de CVD/BVD ten behoeve van de 'zuivere' (politieke) B-taak 
nooit gebruik heeft gemaakt van telefoontaps. Daarvoor was namelijk de inschakeling van derden, de 
PTT, nodig, terwijl het plaatsen van microfoons geheel in eigen beheer kon geschieden. Overigens zal 
nog blijken dat de dienst in het kader van de contra-terrorismetaak (ook wanneer die taak binnen de 
afdeling B werd uitgevoerd) en de contra-inlichtingentaak wel degelijk gebruik maakte van 
telefoontaps. 
Een derde soort operationele activiteit die de afdeling KB ten behoeve van de afdeling B verrichtte was 
de 'surreptitious entry' (SE) actie. Dergelijke acties - er zijn er vele uitgevoerd - bestond uit het op 
professionele wijze inbreken in kantoren van communistische organisaties, bijvoorbeeld bij de 
Eenheidsvakcentrale (EVC) aangesloten vakbonden. Het ging erom, de desbetreffende 
ledenadministratie te kopiëren, om die vervolgens in te voeren in de eigen BVD-administratie. Toen op 
den duur bleek dat die organisaties hun administratie niet altijd punctueel bijhielden werd deze vorm 
van inlichtingenvergaring gestopt. 
Een vorm van informatieverwerving die ten dienste van de afdeling B slechts af en toe en eigenlijk 
alleen in de eerste jaren werd toegepast, was het volgen en observeren van tot de CPN of EVC behoren 
 
Pagina 16 van 94
