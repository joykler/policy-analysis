4.6  Veiligheidsdreigingen en Stabiliteit
De opkomst van nieuwe geopolitieke en economische grootmachten, verschuivende internationale 
machtsverhoudingen en thema’s als grensoverschrijdende criminaliteit (onder andere zeeroverij), illegale 
migratie, cyber security, proliferatie van (delen van) massavernietigingswapens en terrorisme leiden ertoe  
dat de wereld ondoorzichtiger en onvoorspelbaarder is geworden. Interne en externe veiligheid, ook in het 
maritieme domein, zijn daarbij steeds minder goed van elkaar te scheiden.
Binnen deze mondiale veiligheidsschil vindt handelsverkeer voor een groot deel plaats via zeeroutes, de 
zogeheten “Sea Lines of Communication” (SLOC’s). Interruptie van SLOC’s kan direct ontwrichtend zijn 
voor de goederenstromen, waarbij vernauwingen in de SLOC’s (“Choke Points”) in het bijzonder kwetsbaar 
zijn voor verstoringen. Dit raakt ook de vitale belangen van Nederland vanwege de ligging van Nederland 
aan belangrijke zeeroutes en noodzaak van een ongehinderde toevoer van grondstoffen en goederen via 
het maritieme domein. Nieuwe scheepvaartroutes en zeegebieden die in economische zin belangrijker 
worden, zoals in de Arctische regio, kunnen de komende decennia in toenemende mate onze aandacht 
 8
vergen .
De behartiging van de vitale belangen van Nederland en de fysieke veiligheid van zijn ingezetenen vraagt 
om een continue inspanning van publieke en private actoren. De Rijksoverheid levert een bijdrage via 
diplomatie en het internationaal recht aan mogelijkheden om de internationale rechtsorde te handhaven 
en te bevorderen. De Koninklijke Marine vervult een belangrijke rol bij de bescherming van Nederlandse 
(economische) veiligheidsbelangen in het maritieme domein wereldwijd, door afschrikking, voorkoming 
of bestrijding (geweldsinzet) van bedreigingen. 
Bij bedreigingen van Nederlandse maritieme belangen op zee en in kustgebieden is samenwerking tussen 
civiele en maritiem-militaire actoren, zowel nationaal als internationaal, noodzakelijk. Gezamenlijke 
beeldopbouw, effectieve informatie-uitwisseling, coördinatie en het afstemmen van acties en maatregelen, 
zoals dat tussen de kustwachten en zeestrijdkrachten steeds meer gestalte krijgt, vormen daarvoor cruciale 
voorwaarden.
Afhankelijk van de aard, intensiteit en de locatie van een eventuele dreiging wordt gekozen voor optreden 
in nationaal verband, EU-kader, NAVO- of VN-verband, of in ad hoc coalitieverband. Met de beleidsbrief 
Internationale Veiligheid, ter actualisering van de Internationale Veiligheidsstrategie, en de nota “In het 
belang van Nederland” als basis, vormen het United Nations Convention on the Law of the Sea verdrag 
(UNCLOS), de NAVO Maritieme Strategie en de EU Maritieme Veiligheidsstrategie belangrijke kaders voor 
optreden op de betreffende internationale niveaus. Met het oog op bestendiging van duurzame 
ontwikkeling en voorkoming van instabiliteit en conflict kan de inzet van de Koninklijke Marine bijdragen 
aan capaciteitsopbouw enerzijds en ondersteuning van diplomatie en industrie anderzijds. Ook kan de 
inzet tot doel hebben crises of zware criminaliteit in te dammen, bijvoorbeeld door het bestrijden van 
 9
zeeroverij en drugssmokkel of het tegengaan van mensensmokkel. In het ultieme geval is de Koninklijke 
Marine toegerust om tijdens een conflict of crisis de koopvaardij te beschermen, zeeroutes (SLOC’s) open te 
houden en maritieme infrastructuren bereikbaar te houden. Door op te treden in internationaal verband 
kan een hogere mate van doeltreffendheid worden bereikt, evenals een hogere mate van solidariteit, 
versterking van politieke banden en effectievere behartiging van gedeelde belangen.
8 
Ten aanzien van de Arctische regio zal begin 2015 de kabinetsreactie op het advies van de Adviesraad Internationale Vraagstukken 
(advies nr. 90, oktober 2014) aan de Tweede Kamer der Staten-Generaal worden aangeboden.  
9
 Ten aanzien van gewapende particuliere beveiliging aan boord van Nederlandse schepen zal begin 2015 door het kabinet een 
beleidsstandpunt aan de Tweede Kamer der Staten-Generaal worden aangeboden. 
24 |       De Nederlandse Maritieme Strategie 2015 - 2025 De Nederlandse Maritieme Strategie 2015 - 2025       | 25
