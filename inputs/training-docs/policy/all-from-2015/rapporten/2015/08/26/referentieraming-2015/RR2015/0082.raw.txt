Bijlage 3  Opleidingsniveau van de bevolking 
 
In het oude leerlingen-ramingsysteem Lector werd de bevolking die geen bekostigd onderwijs 
volgt (bbao = bevolking buiten alle onderwijs) naar opleidingsniveau geraamd als onderdeel 
van de Referentieraming. Het betrof de volgende 5 opleidingsniveaus: 
- geen diploma (basis) 
- vmbo-diploma (lager) 
- havo/vwo/mbo-diploma (middelbaar) 
- hbo-diploma (semi-hoger) 
- wo-diploma (hoger). 
Dit model ging uit van een opleidingsniveau-verdeling in een basisjaar (eerst 1990, later 2000) 
op basis van informatie uit de EBB (Enquete Beroeps Bevolking). In principe kon met dit model 
de toekomstige opleidingsniveau-verdeling geraamd worden op basis van de jaarlijkse 
uitstroom uit het bekostigd onderwijs per onderwijssoort (met/zonder diploma). 
 
Het opleidingsniveau van de bevolking wordt echter niet alleen bepaald door het bekostigd 
onderwijs, maar ook voor een aanzienlijk deel door niet-bekostigd onderwijs. Om de 
ontwikkeling van de aantallen per opleidingsniveau in de Nederlandse bevolking goed te 
kunnen ramen bleek daarom een aanpassing noodzakelijk van de basismatrix die ten 
grondslag lag aan de referentieramingen; deze aanpassing hield in dat in deze basisjaar-matrix 
binnen de bbao-deelmatrix enkele niet-diagonaal elementen werden geïntroduceerd die een 
benadering vormden van de opscholing vanuit niet-bekostigd onderwijs. Het bleek daarbij 
moeilijk om deze opscholing vanuit beschikbare gegevens te onderbouwen, daarom is gekozen 
voor een mate van opscholing die de ontwikkeling van de aantallen per opleidingsniveau 
redelijk kon verklaren. 
 
In het nieuwe ramingsysteem Radon wordt jaarlijks uitgegaan van de meest recente 
onderwijs-matrix. Bij de ontwikkeling van dit nieuwe systeem is bewust afgezien van 
onderverdeling van de bevolking buiten het bekostigd onderwijs (bbao) naar 
opleidingsniveaus, omdat: 
a) dit het proces van de onderwijsmatrix-productie te zwaar zou belasten en 
b) betrouwbare en gedetailleerde informatie ontbreekt, bijvoorbeeld inzake: 
- zij-instroom naar opleidingsniveau, 
 - opleidingsniveau van ongediplomeerde uitstroom, 
 - opscholing per leeftijd tussen de opleidingsniveaus. 
Daarom moest nu voor ramingen van de bevolking naar opleidingsniveau een apart model 
ontwikkeld worden. Dit nieuwe model gaat dan als een satelliet van het ramingsysteem Radon 
fungeren, waarbij output van Radon als input voor dit model dient.  
 
Dit model voorspelt het opleidingsniveau van de Nederlandse bevolking van 15 t/m 64 jaar. 
Het model gaat uit van de volgende gegevens: 
- geraamde aantallen leerlingen/studenten (bekostigd onderwijs) per onderwijssoort en 
leeftijd uit Radon, voor de historie zijn de naar leeftijd geschatte aantallen volgens 
Lector gebruikt; 
- geraamde uitstroom uit het bekostigd onderwijs per onderwijssoort en leeftijd uit 
Radon, voor de historie is de naar leeftijd geschatte uitstroom volgens Lector gebruikt; 
- bevolkingsprognose van het CBS per leeftijd, d.i. de prognose die ook in Radon is 
gebruikt; 
- bevolking naar opleidingsniveau per leeftijdsgroep volgens CBS, d.i. zo lang mogelijke 
tijdreeksen uit EBB. 
 
A la Radon/Lector wordt de prognose van een bepaald jaar berekend uit het voorafgaande jaar 
middels een stroomcoëfficiënten-matrix.  
T.o.v. Radon/Lector is de onderwijspopulatie in het nieuwe model vertaald van 
onderwijssoorten naar opleidingsniveaus, m.a.w. iedere leerling/student heeft in dit model een 
bepaald opleidingsniveau. Dit zijn dezelfde opleidingsniveaus zoals onderscheiden in de geen-
onderwijs bevolking. 
 
Referentieraming 2015 209
