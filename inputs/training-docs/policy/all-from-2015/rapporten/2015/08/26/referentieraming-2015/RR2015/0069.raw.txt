4.3 De voorspelkracht van de Referentieramingen 
 
Hieronder zijn de gemiddelde afwijkingen in de ramingen ten opzichte van de gerealiseerde 
aantallen conform onderstaand overzicht per beleidsterrein of onderwijssoort bepaald. Deze 
geven een indicatie over de marges in de huidige raming. Duidelijk is dat dit slechts een 
globale inschatting is, omdat in de afgelopen jaren het gebruikte ramingsmodel en de 
extrapolatiemethode gewijzigd zijn. Ook is de feitelijke ontwikkeling soms sterk beïnvloed 
door nieuw (d.i. niet eerder te voorzien) onderwijsbeleid, hetgeen betekent dat 
afwijkingen tussen raming en realisatie niet zonder meer maatgevend zijn voor de 
ramingsonzekerheid in de nabije toekomst. Op deze wijze kunnen dus slechts 
voorzichtige uitspraken gedaan worden over de ramingsonzekerheid voor een korte termijn 
prognose. 
 
Uit de tabellen op de volgende pagina’s is duidelijk dat de gemiddelde prognoseafwijking 
afwijkt van 0, met andere woorden: er is in de ramingen tot dusverre sprake geweest van 
systematische afwijkingen. De ramingen van totaal mbo, totaal hbo en wo waren 
systematisch te laag, maar de raming van totaal vo was juist systematisch te hoog. Oorzaak 
van deze systematische afwijkingen is gelegen in het niet (of niet voldoende) extrapoleren 
van stroomcoëfficiënten op de volgende punten: 
 
Bij vo: verkorting van de gemiddelde verblijfsduur. De vorming van brede scholengemeen-
schappen heeft geleid tot een snellere doorstroom (minder zittenblijven) in de eerste 
leerjaren en - mede door de invoering van vmbo en studiehuis- tot een drastische 
vermindering van de stapeling binnen het vo (overgangen van mavo-gediplomeerden 
naar havo4 en van havo-gediplomeerden naar vwo-5). Zowel in het zittenblijven als 
in het stapelen binnen het vo is de dalende trend nu tot stilstand gekomen, een veel 
verdere daling van de gemiddelde verblijfsduur is dus onwaarschijnlijk.  
 
Bij bol: verlenging van de gemiddelde verblijfsduur. Als gevolg van de ROC-vorming en de 
herstructurering van het gehele mbo is het vanaf 1997 gemakkelijker geworden om 
door te stromen tussen verschillende opleidingen, waardoor de gemiddelde 
verblijfsduur per saldo is toegenomen.  
  Bovendien is de indirecte instroom (zij-instroom) in bol aanmerkelijk toegenomen, 
de bijbehorende stroomfracties zijn pas in latere ramingen geëxtrapoleerd.   
 
Bij voltijd-hbo: meer directe doorstroom vanuit havo. In toenemende mate zijn havisten 
direct gaan doorstromen naar hbo, dit is ten koste gegaan van de stromen naar vwo-
5 en bol; deze verschuivingen zijn onvoldoende in de extrapolatie meegenomen. Een 
veel verdere stijging van de directe doorstroom havo-hbo, die nu al bijna 80% van 
de havo-gediplomeerden omvat, is onwaarschijnlijk geworden (zie par. 2.3.3). 
 
Bij deeltijd-hbo: meer (indirecte) instroom. Lineaire tijdreeksextrapolatie is hier misschien 
minder geschikt door de conjunctuurafhankelijkheid, maar voorspelling van de 
conjunctuur en de invloed daarvan op deeltijd-hbo is ook lastig. Overigens is de 
afhankelijkheid van de conjunctuur binnen hbo beduidend minder dan binnen mbo, 
om die reden is bij mbo wel een correctie op de raming verwerkt (zie par. 3.3, punt 
3), maar bij hbo niet. 
 
Bij wo: veranderingen in de gemiddelde verblijfsduur. Aanvankelijk is de gemiddelde 
verblijfsduur gedaald door de opeenvolgende beperkingen in de studiefinanciering 
(tempobeurs en prestatiebeurs), maar door de opeenvolgende verruimingen op dit 
terrein is de gemiddelde verblijfsduur weer toegenomen. Verder heeft ook de 
verlenging van de nominale cursusduur van 4 naar 5 jaar voor technische studies 
(vanaf 1995 ingevoerd, effecten zichtbaar vanaf 2000) invloed gehad. In het recente 
verleden is de gemiddelde verblijfsduur gedaald, maar in 2014 weer iets 
toegenomen. 
 
 
Referentieraming 2015 65
