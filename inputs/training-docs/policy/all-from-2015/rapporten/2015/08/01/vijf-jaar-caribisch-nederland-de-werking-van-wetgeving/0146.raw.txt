EVALUATIE CARIBISCH NEDERLAND - WERKING VAN WETGEVING  
4.5.4. Geschiktheid, proportionaliteit en subsidiariteit  
Wanneer de wetgever tussen Europees Nederland en Caribisch Nederland, dan wel tussen 
de eilanden onderling, wil differentiëren, dient hij gelet op het gelijkheidsbeginsel (artikel 1 
Grondwet en artikel 1, tweede lid, Statuut) te beoordelen of het maken van het onderscheid 
geschikt is om het doel te bereiken en hoe het onderscheid zich verhoudt tot eisen van sub-
sidiariteit en proportionaliteit. In het onderzoek is nagegaan in hoeverre (op welk niveau) 
deze voor differentiatie relevante argumentatielijn door de wetgever is gevolgd. De stappen 
geschiktheid, proportionaliteit en subsidiariteit kunnen eveneens van belang zijn wanneer 
ondanks bepaalde verschillen tussen gebieden niet wordt gedifferentieerd.  
 
In de helft van de gevallen waar gedifferentieerd is, heeft de wetgever aangegeven dat het 
verschil in behandeling noodzakelijk en geschikt is om het beoogde doel te bereiken. Dit is 
vaak door middel van een standaardmotivering aangegeven; ook ligt het vaak meer impliciet 
in de motivering voor differentiatie besloten. Aan de vraag of er ook alternatieve, voor be-
trokkenen minder belastende oplossingen voorhanden zijn, is door de wetgever veel minder 
aandacht besteed (20% van de gevallen waarin gedifferentieerd is). 
 
De gronden voor differentiatie plegen te blijven steken in algemeenheden, ontleend aan 
artikel 1, tweede lid, Statuut: volstaan wordt met het noemen van een of meer in deze Sta-
tuutsbepaling genoemde bijzondere kenmerken van de eilanden. Er pleegt niet nader te 
worden ingegaan op feitelijke omstandigheden zelf die achter die kenmerken schuil gaan. 
 
Blijkens de daar gehouden interviews bestond op de eilanden de verwachting dat het gelijk-
heidsbeginsel van artikel 1 Grondwet en de nadere bepaling van artikel 1, tweede lid, Sta-
tuut mee zou brengen dat op veel terreinen, waaronder sociale zekerheid en zorg, aanslui-
ting gevonden zou worden met het Europees Nederlandse voorzieningenniveau. Dat was 
voor velen ook de aantrekkingskracht van directe banden met Nederland. 
 
In enkele van de desbetreffende interviews is opgemerkt dat, in tegenstelling tot die aan-
vankelijke verwachting, het nu vaak zo is dat het gelijkheidsbeginsel, en met name artikel 1, 
tweede lid, Statuut, zich tegen de eilanden keert: dit beginsel en deze Statuutsbepaling 
worden alleen aangegrepen om voor de eilanden ongunstige uitzonderingen te onderbou-
wen, zo werd opgemerkt tijdens de interviews. 
Hoofdbevindingen onderzoekers  
In geval van differentiatie heeft de wetgever veelal aandacht voor de relevante (Sta-
tuuts)criteria, maar de argumentatie voor differentiatie blijft dan aan de oppervlakte: de 
criteria worden doorgaans niet aan de hand van feitelijke omstandigheden nader ingevuld 
en, mede aan de via de nadere criteria van geschiktheid, proportionaliteit en subsidiariteit, 
toegepast. Onduidelijk is in hoeverre (het falen van) de consultatie hier een rol heeft ge-
speeld. Opvallend is voorts hoe op de eilanden differentiatie in het licht van het gelijkheids-
beginsel en het Statuut wordt beschouwd. Ook hier springt een verschil tussen eilandelijke 
en ‘Haagse’ percepties en verwachtingen in het oog. Verder verdient aandacht dat tussen 
het uitgangspunt van legislatieve terughoudendheid enerzijds en de behoefte aan differen-
tiatie of juist harmonisatie anderzijds spanning kan bestaan. Ook deze spanning kan ver-
wachtingen op losse schroeven zetten. 
142
