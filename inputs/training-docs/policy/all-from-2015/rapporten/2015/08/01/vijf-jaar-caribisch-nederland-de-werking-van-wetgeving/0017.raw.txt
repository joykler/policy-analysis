EVALUATIE CARIBISCH NEDERLAND - WERKING VAN WETGEVING  
Het is klip en klaar dat het transitieproces buitengewoon veel van de ministeries en de ei-
landen heeft gevergd. Vele regelingen moesten worden aangepast. Dat moest bovendien op 
zodanige wijze gebeuren, dat daarmee recht wordt gedaan aan wat tot op zekere hoogte als 
een samenstel van twee rechtsstelsels moet worden beschouwd: het Europees Nederlandse 
stelsel en het Caribisch Nederlandse stelsel, die ook onderling aan eisen van consistentie 
dienen te voldoen. Dit is de logische consequentie van de keuze om het Europees Neder-
landse recht niet volledig op de eilanden van toepassing te verklaren. Zolang aan deze keuze 
wordt vastgehouden, zal het voor de ministeries onontkoombaar zijn telkens meerdere 
regelingen naast elkaar en in onderlinge samenhang te onderhouden. Ofschoon de druk van 
het transitieproces nu achter de rug is, blijven de eilanden in de huidige opzet te maken 
houden met communicatieprocessen met de diverse ministeries. 
 
Slot: successen, teleurstellingen en uitdagingen  
Bonaire, Sint Eustatius en Saba en de ministeries hebben gezamenlijk buitengewoon veel 
werk verzet. Veel regelgeving is conform de uitgangspunten en doelstellingen en binnen 
betrekkelijk korte tijd aangepast. Op onderdelen is bovendien de uitvoering en handhaving 
verbeterd. Tegenover de successen staan teleurstellingen, met name op de eilanden. Die 
teleurstellingen hebben voor een niet onbelangrijk deel te maken met de verwachtingen die 
men rond (‘het magische’) 10 oktober 2010 koesterde. Zij liggen reeds besloten in enkele 
van de bovengenoemde bevindingen. Gedoeld wordt op: 
 de door de enorme omvang van de transitie (en tijdsdruk) feitelijke onmogelijkheid 
voor eilandbesturen (en maatschappelijke organisaties op de eilanden) om consul-
tatie reële betekenis te geven: men was feitelijk eenvoudig niet in staat de beste 
consultatiebedoelingen van ministeries te beantwoorden; 
 de flinke opschuiving – al dan niet in etappes – van de regelgeving voor de eilanden 
in de richting van Europees Nederlandse wetgeving, ondanks het uitgangspunt van 
continuïteit en geleidelijke invoering van Nederlandse wetgeving: per saldo is er 
veel nieuwe of gewijzigde regelgeving; 
 de tevoren niet erg zichtbaar gemaakte verschuiving van bevoegdheden van het ei-
landsbestuur naar ‘Den Haag’, mede als gevolg van de overgang van een soort fede-
rale structuur (Nederlandse Antillen) naar een gedecentraliseerde eenheidsstaat 
(Nederland);  
 veranderingen op het terrein van uitvoering (zoals van fiscale wetgeving) en hand-
having (met name door inspecties) die los van wetswijzigingen al een ingrijpende 
koerswijziging behelzen; 
 de verwachting op de eilanden dat directe banden met Nederland, gelet op het ge-
lijkheidsbeginsel van artikel 1 Grondwet en artikel 1, tweede lid, Statuut, erin resul-
teren dat het voorzieningenniveau in algemene zin naar een hoger plan wordt ge-
tild. 
 
Deze punten impliceren niet alleen een beoordeling achteraf van het indertijd gevoerde 
verwachtingenmanagement, maar ook een relativering van gesignaleerde tekortkomingen 
in het transitieproces. Immers, hoe men het eindresultaat weegt, hangt mede af van de 
verwachtingen die men tevoren koesterde. Belangrijker is van het verleden te leren en 
vooruit te kijken. Dan moet worden geconcludeerd dat vijf jaar na 10 oktober 2010 Neder-
land en zijn Caribische eilanden nog voor veel uitdagingen staan. Daarbij moet in aanmer-
king worden genomen dat bepaalde eigenheden van de eilanden een gegeven zijn. In het 
bijzonder moet worden gedacht aan de kleinschaligheid. Maar ook sociologische en culture-
le verschillen zullen naast de verschillen in regelgeving consequenties blijven hebben voor 
onder meer het consultatieproces en de uitvoering en handhaving.  
13
