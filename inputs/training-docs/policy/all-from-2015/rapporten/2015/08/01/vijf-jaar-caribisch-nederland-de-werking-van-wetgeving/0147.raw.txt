EVALUATIE CARIBISCH NEDERLAND - WERKING VAN WETGEVING  
4.6  Decentralisatie, lokale autonomie en subsidiariteit 
De overgang van Bonaire, Sint Eustatius en Saba van het land Nederlandse Antillen naar 
Nederland heeft ook consequenties die raken aan een fundamenteel verschil in structuur 
van beide landen. De Nederlandse Antillen vormden een soort federatief verband, waarbij 
de bevoegdheden en taken van het land limitatief werden aangegeven (lijstenstelsel), en 
daarbuiten alle bevoegdheid aan het eilandbestuur toekwam. Nederland is daarentegen een 
gedecentraliseerde eenheidsstaat. Weliswaar wordt zijn structuur mede gekenmerkt door 
beginselen van decentralisatie en lokale autonomie. Maar het zelfstandig naamwoord ‘een-
heidsstaat’ domineert het bijwoord ‘gedecentraliseerde’: het primaat ligt bij de centrale 
overheid, hetgeen, anders dan in de voormalige Nederlandse Antillen met zijn lijstenstelsel, 
betekent dat op centraal niveau de speelruimte voor de decentrale overheden, in casu de 
eilandsbesturen van Caribisch Nederland, wordt bepaald. Dat kan een belangrijke verklaring 
zijn voor het feit dat de transitie tot bevoegdheidsverschuivingen heeft geleid die in het licht 
van de Nederlandse staatsstructuur evident en onontkoombaar zijn, maar die voor de eilan-
den een wezenlijke verandering – lees: uitholling van bevoegdheden – inhouden. In het 
kader van dit onderzoek is niet gebleken dat deze fundamentele wijziging in het transitie-
proces aandacht van de wetgever heeft gekregen (ook in de context van de WolBES is eraan 
voorbij gegaan). Bij de transitie is afgesproken dat zoveel mogelijk taken op eilandsniveau 
zouden worden uitgevoerd. Desondanks zijn veel taken die bij de eilanden lagen, overgehe-
veld naar Nederland. Dit correspondeert met de waarneming dat harmonisatie tussen Cari-
bisch Nederlandse en Europees Nederlandse wetgeving is bepleit met het argument dat 
door de transitie de minister verantwoordelijk is geworden (zie boven).  
Hoofdbevindingen onderzoekers  
Het lijkt erop dat de wetgever zich in het kader van de transitie van 10 oktober 2010 geen of 
onvoldoende rekenschap heeft gegeven van het structuurverschil tussen de Nederlandse 
Antillen (soort federatie) en Nederland (gedecentraliseerde eenheidsstaat), en van de 
daarmee samenhangende bevoegdheidsverplaatsing van de eilandgebieden Bonaire, Sint 
Eustatius en Saba naar het land (Nederland). Ook op deze eilandgebieden heeft men dit niet 
of althans niet steeds in de gaten gehad. Wie zich afvraagt waarom – mede met als argu-
ment: de ministeriële verantwoordelijkheid – inbreuk is gemaakt op de afspraak dat zoveel 
mogelijk taken bij de eilanden zouden blijven, vindt in de overgang van federatieve struc-
tuur naar gedecentraliseerde eenheidsstaat een mogelijke verklaring. In het gebrek aan 
kennis en inzicht in dit aspect, zowel in ‘Den Haag’ als op de eilanden, vindt men een verkla-
ring voor gerezen misverstand en teleurstelling. 
4.7  Uitvoerbaarheid  
De uitvoerbaarheid van BES-regelgeving is in het onderzoek op twee niveaus aan de orde 
gekomen: het niveau van de wetgeving en dat van de praktijk. Wat betreft het niveau van 
de wetgeving is de toelichting bij de uitvoerbaarheid zeer wisselend. Er is een verschil tus-
sen algemene (ABES) en specifieke wetgeving; bij de specifieke BES-wetgeving is de toelich-
ting veel uitgebreider en keren punten over uitvoerbaarheid en handhaafbaarheid structu-
reel terug. Een voorbeeld is de VROM-BES, waarbij uitgebreid op het juridische 
instrumentarium wordt ingegaan. 
 
Wat betreft de praktijk zijn in het onderzoek diverse knelpunten naar voren gekomen. Op 
diverse fronten ontbreken middelen: geld, personeel en deskundigheid. Op de eilanden – 
alsook op de betrokken ministeries – is de ervaring dat er vooruitgang is geboekt op de ter-
143
