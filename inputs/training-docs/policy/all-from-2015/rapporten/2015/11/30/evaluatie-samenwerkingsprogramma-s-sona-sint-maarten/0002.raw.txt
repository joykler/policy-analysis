-    
Managementsamenvatting 
Voor u ligt het eindrapport van de evaluatie van de samenwerkingsprogramma’s van de Stichting Ontwikkeling 
Nederlandse Antillen (hierna: SONA) in de periode 2008 – 2014 in Sint Maarten. PwC heeft deze evaluatie 
uitgevoerd in de periode maart – oktober 2015. Daarnaast heeft PwC een evaluatie uitgevoerd van de 
samenwerkingsprogramma’s voor Curaçao en voor de openbare lichamen Bonaire, Sint Eustatius en Saba. 
Opdrachtgever van de evaluatie is de directie Koninkrijksrelaties van het ministerie van Binnenlandse Zaken en 
Koninkrijksrelaties (hierna: BZK). 
Kernboodschap 
In de periode 2008 – 2014 zijn met de SONA-gelden 66 projecten op Sint Maarten uitgevoerd. De activiteiten die 
binnen deze projecten zijn uitgevoerd hebben een positieve bijdrage geleverd aan de ontwikkeling van Sint 
Maarten. De overheid van Sint Maarten heeft mede dankzij de SONA-gelden werk kunnen maken van de opbouw 
van haar land. De doelstellingen die binnen de drie samenwerkingsprogramma’s in 2008 geformuleerd zijn, zijn 
ambitieus gebleken. Immers, in dezelfde periode speelde voor Sint Maarten de transitie naar autonoom land 
binnen het Koninkrijk der Nederlanden, een transitie die veel tijd en inspanning vergde. De 
samenwerkingsprogramma’s van SONA hebben de juiste richting gegeven aan de verdere ontwikkeling van Sint 
Maarten en hebben Sint Maarten geholpen de ingezette koers vast te houden. Het is aan de overheid van Sint 
Maarten en al haar inwoners om ook in de toekomst deze koers vast te houden. 
Achtergrond SONA 
Met de oprichting van SONA in 2004 hebben Nederland en de toenmalige Nederlandse Antillen (later de landen 
Curaçao en Sint Maarten en de Openbare Lichamen Saba, Sint Eustatius en Bonaire) het beheer van de 
samenwerkingsgelden en selectie en begeleiding van projecten op afstand geplaatst. Hiermee is invulling gegeven 
aan de kern van de adviezen van de werkgroep-Wijers uit 2002: door deze afstand kon de effectiviteit van de 
samenwerking verder worden vergroot en konden de bureaucratie en rechtstreekse bemoeienis van de politiek 
worden geminimaliseerd. Nederland keerde de samenwerkingsgelden uit op basis van een beheersovereenkomst 
met SONA. De toenmalige Nederlandse Antillen (later de landen Curaçao en Sint Maarten en de openbare 
lichamen Saba, Sint Eustatius en Bonaire) konden projectvoorstellen indienen die door de Uitvoeringsorganisatie 
SONA (hierna: USONA) beoordeeld en al dan niet gehonoreerd werden. Eind 2012 is de laatste storting door 
Nederland aan SONA gedaan. In totaal heeft Nederland ANG 101,8 miljoen (ca. € 51 miljoen) overgemaakt aan 
SONA, dat ten goede aan Sint Maarten is gekomen. Eind 2014 zijn de samenwerkingsprogramma’s afgesloten. 
Drie samenwerkingsprogramma’s  
De samenwerkingsgelden zijn verdeeld over drie programma’s: Institutionele Versterking en Bestuurskracht 
(hierna: IVB), Onderwijs en Jongeren Samenwerkingsprogramma (hierna: OJSP) en Sociaal Economisch 
Initiatief (hierna: SEI). De hoofddoelstellingen van deze programma’s luidden in het kort: 
Programma Kernachtige weergave hoofddoelstellingen 
IVB  Gericht op de staatkundige transitie van Sint Maarten naar land binnen het Koninkrijk en het 
waarborgen van een duurzaam en deugdelijk bestuur.  
OJSP 1. Gelijke ontplooiingskansen voor alle kinderen vanaf drie jaar, ongeacht hun achtergrond.  
2. Brede vorming op intellectueel, sociaal, emotioneel, motorisch, artistiek en spiritueel gebied zodat 
kinderen optimaal maatschappelijk zullen kunnen participeren.  
3. Minimum niveau aan kennis en vaardigheden zodat alle kinderen kunnen doorstromen naar een 
van de mogelijkheden voor vervolgonderwijs of naar de arbeidsmarkt.  
SEI 1. Het SEI is gericht op een structurele aanpak van de huidige sociaal-economische problemen en 
heeft als einddoel een duurzame verbetering van het sociaaleconomisch perspectief van de 
bevolking.  
2. Het SEI is voorts gericht op het gezond maken van de overheidsfinanciën, hervorming van de 
economische structuur, investeringsimpulsen en een sociaal vangnet. 
 
 
  
PwC Pagina 2 van 98
