-    
7. Aanbevelingen 
Wij doen de volgende aanbevelingen aan Nederland: 
1. Wij hebben geconstateerd dat de verduurzaming van projectresultaten in financieel, institutioneel en 
beleidsmatig opzicht een aandachtspunt is gebleken. Daarmee kan ook de effectiviteit en impact van de 
projecten op lange termijn mogelijk niet gewaarborgd worden. 
Wij bevelen Nederland aan om in overleg met de openbare lichamen Bonaire, Sint Eustatius en Saba te 
komen tot goede afspraken over de verdeling van de onderlinge bestuurlijke en financiële 
verantwoordelijkheden ten aanzien van in de eerste plaats de verduurzaming van de resultaten van de 
samenwerkingsprogramma’s en in de tweede plaats de verantwoordelijkheidsverdeling ten aanzien van 
nieuw te starten projecten.  
Wij bevelen Nederland ook aan om in overleg met de openbare lichamen Bonaire, Sint Eustatius en Saba 
in de toekomst veel strenger te selecteren welke onderdelen van de overheid aandacht moeten krijgen (in 
de vorm van geld en menskracht). 
2. Wij hebben ervaren dat het in veel gevallen zeer lastig is gebleken objectief vast te stellen of een project 
succesvol is geweest.  
Wij bevelen Nederland aan om in overleg met de openbare lichamen Bonaire, Sint Eustatius en Saba bij 
de start van nieuwe projecten of programma’s de doelstellingen specifiek, meetbaar en realistisch te 
formuleren, en voorts ook een nulmeting uit te voeren naar de meetbare indicatoren van deze 
doelstellingen, zodat de uitgangspositie duidelijk is. Hiermee kan de overheid achteraf duidelijk maken 
of en welke resultaten daadwerkelijk behaald zijn.  
3. Wij hebben geconstateerd dat de schaarste van goed opgeleide ambtenaren op de openbare lichamen een 
belangrijke uitdaging vormt. De afgelopen jaren zijn er al uitwisselingen georganiseerd van medewerkers 
tussen de openbare lichamen en Nederland.  
Wij bevelen Nederland aan om te blijven faciliteren dat de competenties van de medewerkers van de 
openbare lichamen op peil blijft. Hiermee kan de afhankelijkheid van tijdelijke kennis en capaciteit 
verminderd worden. Dit kan door in overleg met de openbare lichamen Bonaire, Sint Eustatius en Saba 
de kennisuitwisselingsprogramma’s met Nederlandse gemeenten of andere publieke instellingen voort te 
zetten en naar behoefte bij te stellen. 
4. De samenwerkingsstructuur van SONA werkt vanuit het principe van een beschikbaar gestelde 
hoeveelheid geld, verdeeld over drie samenwerkingsprogramma’s. Wij concluderen dat dit principe 
geleid heeft tot een focus op budgetuitputting en veel minder op het maken van impact. Projectvoorstellen 
werden beoordeeld op volgorde van binnenkomst en niet in onderlinge concurrentie beoordeeld.  
Wij bevelen Nederland aan in overleg met de openbare lichamen Bonaire, Sint Eustatius en Saba een 
andere aanpak te kiezen:  
a. Breng eerst focus aan in de vraag wat noodzakelijk is voor samenleving van het betreffende eiland; 
b. Bepaal daarna wat financieel en institutioneel door het eiland zelf gedragen kan worden en of en in 
welke mate Nederland hier actief in moet ondersteunen; 
c. Kom vervolgens tot een plan op welke manier impact gemaakt kan worden voor het eiland; 
d. Stel tot slot het bijbehorend budget vast en de onderlinge bijdrage (Nederland – openbaar lichaam) 
hieraan. Kortom, hanteer het principe ‘geld volgt doel’ in plaats van ‘doel volgt geld’.  
  
PwC Pagina 62 van 114
