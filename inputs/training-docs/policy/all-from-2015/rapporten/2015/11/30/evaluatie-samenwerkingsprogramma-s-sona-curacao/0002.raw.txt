-    
Managementsamenvatting 
Voor u ligt het eindrapport van de evaluatie van de samenwerkingsprogramma’s van de Stichting Ontwikkeling 
Nederlandse Antillen (hierna: SONA) in de periode 2008 – 2014 in Curaçao. PwC heeft deze evaluatie uitgevoerd 
in de periode maart – oktober 2015. Daarnaast heeft PwC een evaluatie uitgevoerd van de 
samenwerkingsprogramma’s voor Sint Maarten en voor de openbare lichamen Bonaire, Sint Eustatius en Saba. 
Opdrachtgever van de evaluatie is de Directie Koninkrijksrelaties van het ministerie van Binnenlandse Zaken en 
Koninkrijksrelaties (hierna: BZK). 
Kernboodschap 
In de periode 2008 – 2014 zijn met de SONA-gelden 168 projecten op Curaçao uitgevoerd. De activiteiten die 
binnen deze projecten zijn uitgevoerd hebben een positieve bijdrage geleverd aan de ontwikkeling van Curaçao. 
De overheid van Curaçao heeft mede dankzij de SONA-gelden werk kunnen maken van de opbouw van haar land. 
De doelstellingen die binnen de drie samenwerkingsprogramma’s in 2008 geformuleerd zijn, zijn ambitieus 
gebleken. Immers, in dezelfde periode speelde voor Curaçao de transitie naar autonoom land binnen het 
Koninkrijk der Nederlanden, een transitie die veel tijd en inspanning vergde. De samenwerkingsprogramma’s 
van SONA hebben de juiste richting gegeven aan de verdere ontwikkeling van Curaçao en hebben Curaçao 
geholpen de ingezette koers vast te houden. Het is aan de overheid van Curaçao en al haar inwoners om ook in 
de toekomst deze koers vast te houden. 
Achtergrond SONA 
Met de oprichting van SONA in 2004 hebben Nederland en de toenmalige Nederlandse Antillen (later de landen 
Curaçao en Sint Maarten en de openbare lichamen Saba, Sint Eustatius en Bonaire) het beheer van de 
samenwerkingsgelden en selectie en begeleiding van projecten op afstand geplaatst. Hiermee is invulling gegeven 
aan de kern van de adviezen van de werkgroep Wijers uit 2002: door deze afstand kon de effectiviteit van de 
samenwerking verder worden vergroot en konden de bureaucratie en rechtstreekse bemoeienis van de politiek 
worden geminimaliseerd. Nederland keerde de samenwerkingsgelden uit op basis van een beheersovereenkomst 
met SONA. De toenmalige Nederlandse Antillen (later de landen Curaçao en Sint Maarten en de openbare 
lichamen Saba, Sint Eustatius en Bonaire) konden projectvoorstellen indienen die door de Uitvoeringsorganisatie 
SONA (hierna: USONA) beoordeeld en al dan niet gehonoreerd werden. Eind 2012 is de laatste storting door 
Nederland aan SONA gedaan. In totaal heeft Nederland ANG 275,6 miljoen (€ 141,9 miljoen) overgemaakt aan 
SONA, dat ten goede aan Curaçao is gekomen. Eind 2014 zijn de samenwerkingsprogramma’s afgesloten. 
Drie samenwerkingsprogramma’s  
De samenwerkingsgelden zijn verdeeld over drie programma’s: Institutionele Versterking en Bestuurskracht 
(hierna: IVB), Onderwijs en Jongeren Samenwerkingsprogramma (hierna: OJSP) en Sociaal Economisch 
Initiatief (hierna: SEI). De hoofddoelstellingen van deze programma’s luidden in het kort: 
Programma Kernachtige weergave hoofddoelstellingen 
IVB  Een structureel deugdelijk bestuur voor Curaçao realiseren welke verankerd is in de organisatie van Pais 
Kòrsou en zichtbaar en meetbaar is voor de samenleving.  
OJSP De algemene vorming van de mens in de Curaçaose maatschappij, in de Caribische regio en in de 
wereld. Het inhalen van achterstanden en verhogen van het algemene scholingsniveau. Meer oriëntatie 
op de regio en de Verenigde Staten.  
SEI Duurzame verbeteringen in de economische structuur en sociale achterstanden op Curaçao. Het 
functioneren van de arbeidsmarkt verbeteren.  
 
Deze evaluatie heeft een tweeledige doelstelling: 
 Ten eerste is het de bedoeling dat het Nederlandse parlement een globaal beeld krijgt op welke wijze de 
financiering via SONA heeft bijgedragen aan het behalen van de vooraf geformuleerde 
programmadoelstellingen van de samenwerkingsprogramma’s. 
 Ten tweede is de evaluatie bedoeld om aanbevelingen aan Curaçao te doen op welke wijze de door de 
samenwerkingsprogramma’s ingezette verbeteringen verduurzaamd en voortgezet kunnen worden. 
  
PwC Pagina 2 van 11
