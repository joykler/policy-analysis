-    
4. De efficiëntie van de uitvoering van de samenwerkingsprogramma’s laat een wisselend beeld zien. De 
betrokken stakeholders – Nederland en de eilandsoverheden, SONA en haar uitvoeringsorganisatie 
USONA – hebben met de herprioriteringen als ook met het toekennen van verlengingen actief gestuurd op 
een efficiënte besteding van de middelen uit de samenwerkingsprogramma’s. Daarbuiten heeft geen van 
de betrokken stakeholders in de reguliere vormgeving en beoordeling van projectvoorstellen zichtbare 
interventies gedaan gericht op het bewaken van de efficiëntie van de samenwerkingsprogramma’s: 
projecten werden op zichzelf staand beoordeeld, niet in concurrentie en grotendeels op volgorde van 
binnenkomst. Deze werkwijze is conform de procedurele afspraken over de samenwerkingsprogramma’s 
tussen Nederland, de eilandgebieden/openbare lichamen, SONA en USONA. Dit heeft de efficiëntie van de 
samenwerkingsprogramma’s als geheel beperkt. 
Op basis van het brede onderzoek naar effectiviteit en het verdiepende onderzoek van tien geselecteerde projecten 
concluderen wij over de impact van de samenwerkingsprogramma’s: 
1. Met de uitgangspositie van Bonaire, Sint Eustatius en Saba in 2008 op alle themagebieden van de 
samenwerkingsprogramma’s in het achterhoofd, concluderen wij dat de samenwerkingsprogramma’s een 
positieve impact hebben gehad. Echter, tegelijkertijd concluderen wij dat de doelstellingen van het IVB en 
het SEI van Bonaire en Sint Eustatius ten dele zijn gerealiseerd. Op Saba heeft het eilandbestuur met het 
IVB-programma de bestuurskracht van het openbaar lichaam versterkt. Ook de SEI-projecten op Saba 
hebben een positieve bijdrage geleverd aan de doelstellingen van het programma. De factoren die dit 
verklaren, zijn: 
a. Er zijn veel projecten uitgevoerd binnen de samenwerkingsprogramma’s. Het management van deze 
projecten en het financieel borgen van de resultaten op lange termijn vormen een grote belasting 
voor de eilanden. Op voorhand had de inschatting gemaakt kunnen worden dat hiermee ook de 
impact (naast de effectiviteit en duurzaamheid) in gevaar kon komen. 
b. De slagkracht van de eilandgebieden tot 10 oktober 2010, maar ook daarna die van de openbare 
lichamen, is beperkt. De begrotingen en het ambtelijk apparaat van de openbare lichamen zijn 
beperkt in omvang en flexibiliteit voor projecten ontbreekt. Gezien hun omvang kennen de eilanden 
een uitdaging om voldoende hoog gekwalificeerd personeel op te leiden of van buiten aan te trekken. 
c. Vanuit Nederland is de beleidsmatige betrokkenheid relatief laat op gang gekomen. Op 10 oktober 
2010 was nog geen sprake van kennis en betrokkenheid op de inhoudelijk verantwoordelijke 
beleidsdepartementen in Den Haag (uitgezonderd BZK). 
d. In de programma’s waren de te nemen maatregelen geïdentificeerd en is voorafgaand aan de 
vaststelling van de programma’s niet getoetst of deze maatregelen de hoogst mogelijke impact 
zouden hebben op de thema’s van de programmadoelstellingen. De vraag of de impact van de 
investeringen groter zou zijn geweest indien vooraf een haalbaarheidsstudie van de programma’s 
was uitgevoerd kan hier niet beantwoord worden. Het vraagstuk van programmatische haalbaarheid 
had ook geen focus in de monitoring van de programma’s. De feitelijke voortgang en het behalen en 
zo veel mogelijk verduurzamen van de resultaten op projectniveau had de focus in deze eerdere 
onderzoeken en verslagen.  
2. Het OJSP heeft op Bonaire, Sint Eustatius en Saba niet de kans gekregen de beoogde impact te realiseren, 
omdat het nog voor de transitie naar openbare lichamen is vervangen door het Nederlandse 
onderwijsbeleid. 
3. De eerder geconstateerde leercurve op gebied van projectmanagement en de beleidsfunctie merken wij aan 
als positieve bijdrage aan de impact van de samenwerkingsprogramma’s.  
  
  
PwC Pagina 7 van 114
