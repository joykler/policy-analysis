-    
7. Aanbevelingen 
Wij doen de volgende aanbevelingen aan Curaçao: 
1. Wij bevelen de overheid van Curaçao aan om de projecten die met SONA-middelen zijn uitgevoerd, te 
borgen door per project te bepalen of dit (nog) past in het beleid van de overheid en zo ja, of hier andere 
financiële of institutionele bronnen voor in te zetten zijn dan die van de overheid zelf. Een eventuele 
samenwerking met derden vergt wel goed begrip van ieders belang en duidelijke afspraken over de 
samenwerking. 
Daarnaast bevelen wij de overheid van Curaçao aan om zorgvuldig vast te stellen welke activiteiten en 
vervangingsinvesteringen op termijn noodzakelijk zijn om de effecten van de projecten in stand te houden. 
Op basis van deze vaststelling zullen heldere keuzes moeten worden gemaakt welke projectresultaten 
prioriteit hebben in de verduurzaming, om te voorkomen dat onderhoud van de meest belangrijke bereikte 
resultaten onvoldoende aandacht en budget krijgt. 
2. Ten aanzien van de institutionele verduurzaming van de resultaten bevelen wij de Curaçaose overheid aan 
om in kaart te brengen welke van haar ambtenaren veel ervaring hebben opgedaan in projecten van de 
samenwerkingsprogramma’s en om deze medewerkers in te zetten op belangrijke en nieuwe projecten en 
programma’s: 
a. Ten aanzien van het IVB bevelen wij aan om na te gaan welke onderdelen van het programma 
afhankelijk zijn van bestuurlijke accordering en het invoeren van flankerende wet- en regelgeving 
en deze besluitvorming te prioriteren. 
b. Wij bevelen aan om na te gaan of met de reeds ingezette verduurzaming van het OJSP de resultaten 
van het programma volledig worden geborgd en vast te stellen of wellicht nog aanvullende 
maatregelen nodig zijn, met name op financieel gebied. 
c. Voor het SEI bevelen wij aan een keuze te maken over welke resultaten prioriteit krijgen bij de 
verduurzaming en welke rol de Curaçaose overheid daarbij zal spelen. Wij verwijzen hierbij 
nadrukkelijk naar de mogelijkheid van samenwerking met derden (zie aanbeveling 1). 
3. Curaçao is inmiddels vijf jaar een autonoom land en nog steeds een land in opbouw. Wij bevelen de 
overheid van Curaçao aan om bij de start van nieuwe projecten gefinancierd uit de eigen begroting de 
doelstellingen specifiek, meetbaar en realistisch (dit laatste vast te stellen in overleg met stakeholders van 
projecten) te formuleren en standaard op relevante indicatoren voor deze doelstellingen een nulmeting uit 
te voeren. 
Tevens bevelen wij aan om in de toekomst streng te selecteren welke onderdelen van de overheid aandacht 
moeten krijgen (in de vorm van geld en menskracht). Door meer centrale regie te voeren op welke 
overheidsprojecten in de toekomst zullen worden uitgevoerd en focus aan te brengen, kunnen de 
effectiviteit, duurzaamheid en impact van overheidsprojecten worden vergroot. 
4. Projecten die betrekking hebben op het realiseren van fysieke infrastructuur of het aankopen en in gebruik 
nemen van productiemiddelen, zijn goed te realiseren. Daar waar doelstellingen gericht zijn op interventies 
in menselijk gedrag (cultuur, organisatieverandering) blijkt de realisatie van doelstellingen lastiger te zijn. 
Wij bevelen de overheid van Curaçao aan vooraf nauwkeurig te bepalen wat de doelen en beoogde 
resultaten van een project zijn en de activiteiten in projecten zodanig vorm te geven dat die doelen en 
resultaten gehaald en gemonitord kunnen worden tijdens de projectuitvoering. Vanwege de complexiteit 
van projecten gericht op het veranderen van menselijk gedrag is daarbij het betrekken van de juiste kennis 
(van bijvoorbeeld psychologen, gedragswetenschappers, veranderkundigen of organisatiekundigen, 
afhankelijk van het onderwerp) onontbeerlijk voor een goed resultaat. 
  
PwC Pagina 65 van 112
