Voorwoord
Op 1 januari 2007 traden Roemenië en Bulgarije toe tot de Europese Unie. Teneinde de ver-
wachte grote toestroom van Roemenen en Bulgaren te reguleren, golden beperkingen om
op de Nederlandse arbeidsmarkt te mogen werken. Op 1 januari 2014 is de Nederlandse
arbeidsmarkt volledig opengesteld voor Roemeense en Bulgaarse werknemers. Dit heeft in
de aanloop naar deze datum tot veel discussie in politiek en media geleid; er heerste
bezorgdheid over een massale toestroom van Bulgaren en Roemenen. De Wetenschappe-
lijke Raad voor het Regeringsbeleid concludeerde in 2014 dat de zorgen over Roemeense
en Bulgaarse arbeidsmigratie deels terecht zijn.
In de beeldvorming staan beide groepen er ongeveer even slecht voor, zo concludeerden
we in ons Continue Onderzoek Burgerperspectieven in 2013. Bij gebrek aan kennis over beide
groepen, worden ze echter vaak over een kam geschoren. In hoeverre is dit terecht?
We zagen in een eerdere publicatie over Bulgaren en Polen (Nieuw in Nederland), dat met
name Bulgaren in Nederland in een kwetsbare positie verkeren. We zullen hier zien dat de
Roemeense groep in Nederland een duidelijk ander profiel heeft.
Voor deze studie is eind 2014 een enquêteonderzoek gehouden onder Roemenen die zich
kort geleden in Nederland inschreven. We danken alle respondenten voor hun medewer-
king aan dit onderzoek. In 2010 en 2011 hebben we een identiek onderzoek gehouden
onder Poolse en Bulgaarse migranten. Waar mogelijk vergelijken we de situatie van de
Roemenen in Nederland met die van de migranten uit Polen en Bulgarije. Het onderzoek
onder recente migranten uit Polen en Bulgarije was onderdeel van een groter interna-
tionaal onderzoeksproject gefinancierd uit Europese fondsen binnen het norface Immigra-
tie Programma. Het Sociaal en Cultureel Planbureau werkt hierin samen met onderzoekers
uit verschillende landen. In Nederland is dat dr. Marcel Lubbers, verbonden aan de sectie
Sociologie van de Radboud Universiteit. Ook dit rapport is samen met hem geschreven. Wij
danken hem voor de constructieve samenwerking.
Deze studie is geschreven op verzoek van het ministerie van Sociale Zaken en Werkgele-
genheid, directie Samenleving en Integratie. We danken drs. Arjen Verweij voor de begelei-
ding vanuit het ministerie. Daarnaast een woord van dank aan Han Nicolaas Bsc (Centraal
Bureau voor de Statistiek) voor de becommentariëring van conceptteksten en aan Said
Babai (Universiteit van Amsterdam) voor zijn bijdrage in het kader van zijn stage.
Prof. dr. Kim Putters
Directeur Sociaal en Cultureel Planbureau
5 voorwoord
