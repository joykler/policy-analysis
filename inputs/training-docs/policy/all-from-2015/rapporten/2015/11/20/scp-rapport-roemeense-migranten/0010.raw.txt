lands hoger onderwijs. Overigens zien we een vergelijkbaar aandeel studenten onder de
Bulgaarse migranten. Hoewel de vergelijking met andere landen lastig is vanwege een
gebrek aan systematische gegevensverzameling, lijkt het beeld dat Roemeense migranten
vaak hoogopgeleid zijn ook te gelden voor andere Europese landen (Andren en Roman
2014).
De woonsituatie in Nederland
De Roemeense migranten wonen verspreid over Nederland, maar voornamelijk in de grote
steden. Het grootste aantal Roemenen woont in Amsterdam. Het merendeel van de Roe-
meense migranten woont in een appartement of eengezinswoning. Iets meer dan 10% van
de onderzochte Roemenen woont in een hostel, pension of bungalowpark. Bijna de helft
van de Roemeense migranten deelt de woning met niet-familieleden, vooral degenen die
in pensions en bungalowparken wonen. Bijna een op de vijf Roemenen geeft aan alleen te
wonen en ruim een kwart deelt de woning met familieleden. Het is niet verrassend dat stu-
denten en arbeidsmigranten vaker de woning met niet-familieleden delen, terwijl gezins-
migranten vaker de woonruimte delen met familieleden (en nauwelijks met anderen erbij).
De meerderheid van de Roemeense migranten heeft een woning betrokken die eigendom
is van een particuliere verhuurder. In dit onderzoek zien we dat maar een heel klein deel
huurt via de werkgever of een uitzendbureau.
Regelmatig komen er berichten in de media dat de woonsituatie slecht is. Ook de intervie-
wers deden soms melding van zeer eenvoudige onderkomens. Vaak betrof het pensions en
bungalowparken, of woningen waar meerdere mensen op één adres woonden. In de bele-
ving van de respondenten vinden we dit beeld echter nauwelijks terug. Slechts 4% is expli-
ciet ontevreden; 11% is niet tevreden, maar ook niet ontevreden; een grote meerderheid
geeft aan (heel) tevreden te zijn met de woonsituatie. Wellicht vergelijken de meesten hun
woonsituatie vooral met de slechtere woonsituatie voor migratie. Een minder gunstig
beeld van de woonsituatie kan van toepassing zijn op Roemeense migranten die zich niet
inschrijven omdat zij voor tijdelijke arbeid naar Nederland komen.
Roemenen redden zich goed in het Engels
Slechts weinig Roemenen kunnen zich redden in de Nederlandse taal, Roemeense mannen
nog minder dan Roemeense vrouwen. Dit is niet verwonderlijk omdat ten tijde van het
onderzoek de migranten gemiddeld pas een jaar in Nederland zijn. Toch valt op dat er wei-
nig inspanningen zijn verricht om het Nederlands te leren. Bovendien blijkt de Nederlandse
taalbeheersing slechter dan onder Polen en Bulgaren die een aantal jaren geleden zijn
onderzocht en toen ook pas in Nederland waren. Opvallend is verder dat de grote groep
studiemigranten en de hoogopgeleide Roemenen de Nederlandse taal niet noemenswaar-
dig beter beheersen dan laagopgeleide Roemeense migranten. Wellicht dat de goede
beheersing van het Engels – en dat geldt niet alleen voor Roemeense studenten, maar ook
voor veel laagopgeleide Roemeense migranten – de prikkel wegneemt om te investeren in
het Nederlands. Het kan zijn dat voor Nederlandse werkgevers Engels voldoende is om te
kunnen communiceren met de Roemeense werknemers.
9 samenvatting en conclusies
