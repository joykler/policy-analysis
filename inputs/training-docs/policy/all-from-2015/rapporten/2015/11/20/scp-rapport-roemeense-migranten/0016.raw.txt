1 Recent gemigreerde Roemenen in Nederland
1.1 Arbeidsmigratie vanuit Roemenië naar Nederland
De afgelopen jaren zijn Roemenen naar Nederland gekomen om te werken, te studeren of
om zich bij een partner en/of kinderen te voegen. Roemenen konden zich net als Bulgaren
vanaf 1 januari 2007 vrij vestigen in de Europese Unie (eu) vanwege het lidmaatschap dat
toen inging. Nederland stelde echter een voorwaarde: de noodzaak van een tewerkstel-
lingsvergunning. Deze voorwaarde was tot 1 januari 2014 van kracht (zie kader 1.1).
De gedachte was dat dit een grote instroom zou kunnen tegenhouden. Na 1 januari 2014 is
het aantal Roemenen dat zich in Nederland inschreef inderdaad gestegen, maar het blijft
een relatief kleine groep in vergelijking met het aantal Roemenen dat naar andere Euro-
pese landen migreert. Toch hebben de Roemenen veel aandacht gekregen in de media, en
bepaald niet louter positief. Er werd onder meer bericht over Roemeense bendes die zich in
Nederland bezighouden met inbraken, skimming of mensenhandel. De Nederlandse bevol-
king blijkt dan ook over weinig andere groepen zo negatief te oordelen als over de Roeme-
nen (en Bulgaren). In deze publicatie kijken we vanuit het perspectief van de Roemeense
migranten: hoe vergaat het hen in Nederland en hoe ervaren zij Nederland?
In 2013 publiceerde het Sociaal en Cultureel Planbureau (scp) het rapport Nieuw in Nederland
over de leefsituatie van recent gemigreerde Polen en Bulgaren (Gijsberts en Lubbers 2013).
In 2015 volgde een rapportage over hoe de positie van deze Poolse en Bulgaarse migranten
zich sindsdien verder ontwikkelde (Gijsberts en Lubbers 2015). Sinds de uitbreiding van de
Europese Unie in 2004 nam de instroom van Poolse migranten sterk toe. Ook kwamen
steeds meer Bulgaren en Roemenen naar Nederland. In de beeldvorming worden Bulgaren
en Roemenen vaak aan elkaar gelijk gesteld (zie bv. Dagevos en Gijsberts 2013). Over de
Roemeense migranten die na de uitbreiding van de eu zijn gekomen, is echter weinig
bekend (m.u.v. Engbersen et al. 2011; Korf et al. 2011). Deze rapportage wil daarin verande-
ring brengen door in te zoomen op migranten uit Roemenië die nog maar kort in Neder-
land zijn. Daartoe is een representatieve steekproef getrokken uit de groep Roemenen die
zich tussen 1 januari 2013 en 1 oktober 2014 in de Nederlandse bevolkingsregisters heeft
ingeschreven. Deze migranten zijn eind 2014 benaderd en geïnterviewd door een intervie-
wer uit de eigen groep in de Roemeense taal. Het onderzoek richt zich dus uitsluitend op
de ingeschreven migranten uit Roemenië. Sommige schattingen geven aan dat minder dan
de helft van de Roemenen zich inschrijft (Van der Heijden et al. 2013; cbs 2015).
De opzet van het onderzoek en ook de gebruikte vragenlijst is zo veel mogelijk identiek aan
het onderzoek onder de recent gemigreerde Polen en Bulgaren van een paar jaar geleden,
zodat een vergelijking mogelijk is. Daarbij moet wel in het oog worden gehouden dat de
periode van onderzoek verschilt. Verschillen tussen de Roemenen enerzijds en de Polen en
Bulgaren anderzijds kunnen dus niet alleen te maken hebben met de herkomst maar ook
met verschillen tussen de onderzoeksperiodes. Zo vond het onderzoek onder Bulgaren
plaats terwijl de eis van een tewerkstellingsvergunning (twv) nog van kracht was. De Roe-
15 recent gemigreerde roemenen in nederland
