3 Taalbeheersing en de arbeidsmarktsituatie
In dit hoofdstuk gaan we in op de taalbeheersing en de arbeidsmarktsituatie van de recent
gemigreerde Roemenen. We besteden eerst aandacht aan de mate waarin Roemenen de
Nederlandse taal kunnen verstaan, spreken, lezen en schrijven en waarin zij inspanningen
hebben verricht om de taal te leren. Daarna gaan we in op de arbeidsmarktsituatie van
Roemenen. We bekijken of zij een baan hebben en maken daarbij een vergelijking tussen
de situatie voor en na migratie. We besteden ook aandacht aan de kenmerken van het
werk dat Roemeense migranten verrichten en de mate waarin zij tevreden zijn met hun
werk. Voor de Roemenen is op 1 januari 2014 de tewerkstellingsvergunning (twv) afge-
schaft. Omdat we Roemeense migranten hebben geïnterviewd die voor die datum naar
Nederland zijn gekomen, en dus nog een twv nodig hadden, en Roemeense migranten
hebben die daarna zijn gekomen, kijken we of er tussen hen een verschil is op de arbeids-
markt.
3.1 Taalbeheersing
De Roemeense migranten hebben voornamelijk het Roemeens als moedertaal (94%).
Een minderheid (6%) geeft aan Hongaars als moedertaal te hebben. Zoals we in hoofd-
stuk 2 rapporteerden, is er een Hongaarse minderheidsgroep in Roemenië.
De vraag die we hier centraal stellen is in hoeverre de recent gemigreerde Roemenen het
Nederlands beheersen. We maken daartoe onderscheid in begrijpen, spreken, lezen en
schrijven. De bevindingen over taal zijn weergegeven zoals door de respondent zelf beoor-
deeld.
Beheersing Nederlandse taal gering
Het aandeel Roemenen dat het Nederlands verstaat is laag (figuur 3.1). Minder dan een
kwart beheerst het Nederlands goed of heel goed. Zoals verwacht gaat verstaan het beste
(23%), en dit wordt gevolgd door lezen (19%). Goed Nederlands spreken doet slechts
9% van de Roemenen en Nederlands schrijven kan 8%. Deze percentages zijn laag in ver-
gelijking met de eerdere studie onder recent gemigreerde Bulgaren en Polen. Onder deze
groep gaf 32% respectievelijk 37% aan het Nederlands goed te verstaan. Vooral het aan-
deel dat het Nederlands ‘helemaal niet’ verstaat, ligt beduidend hoger onder de Roeme-
nen. Dat Roemenen nauwelijks het Nederlands beheersen kwam ook in de studie van Korf
et al. (2011) naar voren.
50 taalbeheersing en de arbeidsmarktsituatie
