Samenvatting en conclusies
Roemenen in Nederland
Roemenië behoort met een zeer laag gemiddeld inkomen per hoofd van de bevolking tot
een van de armste landen van de Europese Unie (eu). Uit officiële cijfers blijkt dat een groot
deel van de Roemeense jongeren werkloos is, het ging in 2013 om bijna een kwart (Eurostat
2013). De economische situatie in Roemenië is dus weinig rooskleurig en dit is een belang-
rijke reden voor Roemenen om te migreren naar landen binnen de eu waar meer kans is op
een baan en een beter inkomen.
Roemenië is qua inwoneraantal vergelijkbaar met Nederland. Er wonen bijna 20 miljoen
mensen. Een groot verschil met het huidige Nederland is echter dat Roemenië een echt
emigratieland is. Er wonen een paar miljoen Roemenen in andere landen. De meeste Roe-
menen migreerden de afgelopen jaren naar Zuid-Europa. In Italië wonen meer dan een
miljoen Roemenen en in Spanje wonen ruim 700.000 Roemenen. Andere landen waar veel
Roemenen wonen zijn Duitsland en het Verenigd Koninkrijk. De aantallen Roemenen in
Nederland zijn daarbij vergeleken zeer bescheiden. Toch hebben de Roemenen veel aan-
dacht gekregen in de media en politiek. De Nederlandse bevolking blijkt over weinig
andere groepen zo negatief te oordelen als over de Roemenen (en de Bulgaren; Dagevos
en Gijsberts 2013).
In de beeldvorming worden Bulgaren en Roemenen vaak in een adem genoemd, maar in
hoeverre is dit terecht? Over de leefsituatie van Roemeense migranten die na de uitbrei-
ding van de eu naar Nederland zijn gekomen is nog relatief weinig bekend (m.u.v.
Engbersen et al. 2011; Korf et al. 2011). Deze rapportage wil daarin verandering brengen
door in te zoomen op migranten uit Roemenië die nog maar kort in Nederland zijn. In 2013
publiceerde het Sociaal en Cultureel Planbureau (scp) het rapport Nieuw in Nederland over de
leefsituatie van recent gemigreerde Polen en Bulgaren (Gijsberts en Lubbers 2013).
Waar mogelijk vergelijken we de situatie van recent gemigreerde Roemenen met die van
Bulgaren en Polen in deze publicatie.
We beantwoorden in dit rapport vier hoofdvragen: 1) Hoe is de groep recent gemigreerde
Roemenen globaal samengesteld?, 2) Wat is hun sociaaleconomische positie in Neder-
land?, 3) Hoe is het gesteld met hun sociaal-culturele positie?, 4) Welk verblijfsperspectief
heeft deze migrantengroep? De beantwoording van deze vragen komt hieronder aan bod.
Surveyonderzoek onder ingeschreven Roemenen kort na migratie
Om de vragen te beantwoorden is een surveyonderzoek gehouden onder recent
gemigreerde Roemenen. Daartoe is een aselecte steekproef getrokken door het Centraal
Bureau voor de Statistiek (cbs) uit alle eerste generatie Roemeense migranten die zich
tussen 1 januari 2013 en 1 oktober 2014 voor het eerst ingeschreven hebben in het Neder-
landse bevolkingsregister en die in de leeftijd van 18 tot 65 jaar waren. In de steekproef zijn
alleen gemeenten betrokken waar ten minste 25 Roemeense migranten zich hebben inge-
schreven. In totaal ging het om 26 gemeenten. In het najaar van 2014 zijn deze Roemeense
6 samenvatting en conclusies
