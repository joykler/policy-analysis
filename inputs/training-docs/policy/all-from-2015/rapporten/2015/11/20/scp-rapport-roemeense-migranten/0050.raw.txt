Tabel 2.14 laat zien dat de tevredenheid over de hele linie groot is. Wat minder hoge scores
van tevredenheid vinden we onder de laagopgeleide migranten, de arbeidsmigranten en
de migranten die in pensions wonen. De migranten die na 1 januari 2014 naar Nederland
kwamen zijn eveneens minder tevreden.
2.4 Conclusies
De meeste Roemenen die de afgelopen periode naar Nederland migreerden kwamen voor
werk. Dit geldt voor Roemeense mannen en vrouwen. Een op de vijf kwam als studie-
migrant en een ongeveer even groot aandeel vanwege het gezin. Die laatste groep bestaat
vooral uit vrouwen. De Roemeense migranten zijn meestal onder de 35 jaar, komen voor-
namelijk uit de steden (een derde komt uit de hoofdstad Boekarest) en ze kennen meestal
al mensen in Nederland voor ze arriveren. Daarmee lijkt het beeld van de Roemenen sterk
op dat van de Bulgaarse migranten die eerder onderzocht zijn. De Roemeense migranten
wijken slechts op één punt af: het opleidingsniveau is zeer hoog, want ruim de helft van de
niet-schoolgaande Roemeense migranten heeft een hogeronderwijs diploma. Roemeense
vrouwen zijn overigens vaker hoogopgeleid dan Roemeense mannen. De studiemigranten
komen overwegend om een (Engelstalige) opleiding in het hoger onderwijs te volgen.
Ongeveer de helft van de Roemenen heeft een partner. Dat is vergelijkbaar met de
Bulgaarse en Poolse migranten, maar afwijkend is dat onder Roemeense migranten een
groot deel van de partners in het land van herkomst woont. Bovendien hebben Roemenen
beduidend vaker dan Polen en Bulgaren een autochtone partner. Het aandeel recent gemi-
greerde Roemenen met kinderen (in Nederland of Roemenië) is klein; ongeveer één op de
vijf Roemenen geeft aan kinderen te hebben, tegenover de helft van de Poolse en Bul-
gaarse migranten.
De grootste groep woont hier met andere personen dan familieleden, meestal in een
appartement of eengezinswoning, en zij moeten vaak de keuken en/of badkamer delen
met deze andere personen. Het merendeel huurt de woonruimte van een particuliere ver-
huurder. De Roemeense migranten wonen verspreid over Nederland, maar vooral in de
grote steden. De overgrote meerderheid is tevreden met de woonsituatie hier. Wellicht
speelt daarbij mee dat zij vanuit een relatief slechtere woonsituatie in Roemenië komen.
Slechts 4% geeft aan ontevreden te zijn. Het meest ontevreden zijn de Roemenen die in
hostels of pensions wonen. Dit zijn vaak de laagopgeleide arbeidsmigranten.
Noot
1 Respondenten die aangeven parttime naar school te gaan, zijn hier niet meegenomen. Dit brengt het
aandeel dat in Nederland naar school gaat wat omlaag.
49 kenmerken van roemenen die recent naar nederland zijn gekomen
