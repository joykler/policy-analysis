2.10 Resumerend: de betekenis voor de hedendaagse context 
Het voorgaande maakt duidelijk dat het referendum in Nederland een lange geschiedenis kent. De afgelopen 
eeuw is het referendum onderwerp geweest van mening debat in zowel de Tweede als de Eerste Kamer. 
Diverse (staats)commissies hebben over het referendum geadviseerd. Hoewel niet alle commissies in 
meerderheid voorstander waren van de introductie van het referendum in de Nederlandse rechtsorde, zijn 
toch een aantal patronen te herkennen die van invloed kunnen zijn op de hedendaagse en toekomstige 
betekenis van het referendum. 
Op de eerste plaats is er in de discussies meer steun voor het referendum dan voor het volksinitiatief â€“ 
zie voor het onderscheid tussen de twee hoofdstuk 3. Het ligt daarom niet in de lijn der verwachting dat het 
volksinitiatief op korte termijn zal worden ingevoerd. Voor het referendum is de situatie anders. Een 
meerderheid van de huidige politieke partijen in zowel de Eerste als de Tweede Kamer is voorstander van 
invoering van het referendum. Na eerdere mislukte pogingen is het referendum op nationaal niveau nu echt 
aanstaande. Het is op dit moment te vroeg om te zeggen of ook de grondwettelijke verankering van het bindend 
correctief referendum op nationaal en decentraal niveau in tweede lezing de vereiste meerderheid zal behalen. 
Op basis van de huidige stemverhoudingen en peilingen lijkt de tweederdemeerderheid binnen handbereik. 
Het verleden heeft echter aangetoond dat wanneer het over het referendum gaat, zelfs een regeerakkoord geen 
garantie biedt voor de invoering van dit fenomeen. 
Ten tweede, de steun voor het referendum lijkt zich gedurende de tijd vooral te concentreren op het 
correctief referendum over wetten en verdragen. Het referendum wordt gezien als een aanvulling op het 
representatieve stelsel; het is een noodrem in handen van de burger. Ten aanzien van het decentrale niveau is 
met enige regelmaat geadviseerd voor een iets breder palet aan vormen van referenda. De invoering van het 
raadplegend referendum is hier een concreet voorbeeld van. Het huidige initiatiefvoorstel over het correctief 
referendum geeft enige richting aan de invulling van het referendum op de decentrale niveaus, maar laat nog 
veel ruimte aan de nader te vast te stellen uitvoeringswetten.  
Ten derde, de discussies in het Nederlandse parlement over de invoering en spelregels van het 
referendum richten zich vooral op het nationale niveau. Er is wel aandacht voor het decentrale referendum, 
denk aan het eindrapport van de commissie-De Koning, maar discussies over een uniforme regeling voor 
decentrale referenda in heel Nederland waren tot voor kort beperkt. Hierdoor is er op dit moment veel ruimte 
voor decentrale besturen om te experimenteren met diverse referendumvormen en -voorwaarden. Het is 
onduidelijk welke gevolgen de Wet raadgevend referendum en het initiatiefvoorstel over het correctief 
referendum concreet zullen hebben voor het referendum op decentraal niveau. Veel details worden pas op een 
later moment ingevuld.  
Ten slotte, in het verleden is de invoering van het referendum bepleit als een middel ter vervanging 
van de (rol van de) Eerste Kamer. Inmiddels wordt het referendum door de meesten niet meer gezien als iets 
dat in de plaats moet komen van de Eerste Kamer. De politieke partijen streven naar een eigenstandige positie 
van het referendum binnen het Nederlandse bicamerale stelsel. Op nationaal niveau wordt het referendum wel 
in verband gebracht met een mogelijke verspoeling van de procedure tot wijziging van de Grondwet. Zo zou
