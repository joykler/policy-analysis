afkomstig is van het bestuur, is voor dit bestuur een belangrijke taak weggelegd om de burgers te betrekken 
bij dit proces. Dit betekent onder meer dat het bestuur goed moet nadenken over de vraag of en hoe ze een 
referendumcampagne vorm wil geven. Een andere overweging is het beschikbaar stellen van middelen, zodat 
maatschappelijke organisaties zelf in staat worden gesteld om dit onderwerp onder de aandacht te brengen 
van de bevolking. Ook vraagt deze cultuur om een bezinning van het bestuur op de eigen positie, rol en 
rolverdeling binnen een referendumproces. Treedt een van de lokale bestuurders op als pleitbezorger van een 
bepaalde optie? Wil het decentrale bestuur überhaupt een eigen standpunt innemen of zich enkel richten op 
het bevorderen van de opkomst?  
 
Scenario C. Gekanaliseerde kiezersdemocratie 
In het geval van scenario C is het referendum een instrument dat vooral in de handen is van de burgers. De 
drang tot een referendum komt van onderop. Referenda kunnen worden aangevraagd in vrijwel alle 
Nederlandse gemeenten, omdat het referendum of is opgenomen in de Grondwet en bijbehorende 
uitvoeringswetten, de Gemeentewet, of omdat vrijwel alle gemeenten aansluiting zoeken bij de 
modelreferendumverordening van de VNG. Het gaat hierbij zowel om het raadplegend als het raadgevend 
correctief referendum. In (vrijwel) alle gemeenten (met een verordening) gelden dezelfde regels voor het 
referendum. Er is sprake van een strakke procedure met vaste termijnen en drempels rondom een 
referendumproces. Binnen een vastgesteld aantal weken dienen initiatiefnemers voldoende handtekeningen 
te hebben verzameld voor een inleidend verzoek. Hierna moeten opnieuw handtekeningen worden verzameld 
voor een zogenaamd definitief referendumverzoek. Onder invloed van technologische ontwikkelingen kunnen 
de vereiste handtekeningen in de toekomst ook digitaal kunnen worden verzameld. De drempels voor het 
aanvragen van het referendum zijn veelal in lijn met de bestaande referendumregeling(en) op nationaal niveau 
en van een dergelijke omvang dat niet alle initiatieven zonder meer uitmonden in een volksraadpleging. 
Afhankelijk van de hoogte van de drempels is het aantal uitgeschreven referenda min of meer gelijk aan of iets 
groter dan het aantal referenda in scenario’s A en B.  
 De variatie qua referenda is in dit scenario lager dan in het geval van scenario’s A en B. Alleen 
onderwerpen die binnen de bevoegdheidssfeer van de gemeente vallen mogen per referendum aan de burgers 
worden voorgelegd. Dit betekent bijvoorbeeld dat referenda over herindelingskwesties zijn uitgesloten. 
Gemeenten kunnen wel besluiten om informele enquêtes te houden over deze kwesties. Referenda over 
specifieke lokale aangelegenheden zullen in dit scenario de boventoon voeren. De huidige verscheidenheid aan 
vraagstellingen bij referenda zal afnemen. Verreweg de meeste referenda kennen in dit scenario een 
enkelvoudige vraagstelling waarbij slechts twee antwoordcategorieën mogelijk zijn: ‘ja’/’nee’ of ‘voor’/’tegen’. 
Dit leidt tot een uitslag die minder ruimte laat voor interpretatie dan in het geval van andere soorten 
vraagstellingen. Ook op het terrein van referendumcampagnes treedt een uniformering op. Gemeenten bepalen 
zelf de hoogte van het budget voor de campagne, maar er dient een evenredig deel van het budget beschikbaar 
te worden gesteld aan de initiatiefnemers van het referendum.
