Voor de toekomst van het lokaal referendum op middellange termijn in Nederland staan in beginsel 
alle vier de scenario’s open. Het eerder genoemde wetsvoorstel aangaande het bindend correctief referendum 
geeft wel een bepaalde richting aan de toekomst van het referendum, maar laat tegelijk veel ruimte voor een 
specifieke invulling van de details van het referendum op nationaal, provinciaal en gemeentelijk niveau en op 
het niveau van de waterschappen. Hoewel het wetsvoorstel de invoering van het referendum in onder meer 
alle provincies en gemeenten beoogt, zegt het namelijk niets over de wijze waarop de technische aspecten van 
het referendum verder concreet moet worden ingevuld. Het wetsvoorstel laat dus ruimte voor zowel een 
uniform als een pluriform model van referenda. De nader vast te stellen uitvoeringswetten zullen – indien het 
wetsvoorstel in tweede lezing met de vereiste tweederdemeerderheid wordt aangenomen – bepalend zijn voor 
de wijze waarop het bindend referendum in Nederland definitief vorm krijgt. Hoewel het wetsvoorstel over het 
bindend correctief referendum enkel voorziet in een bindend referendum op initiatief van burgers, betekent 
dit niet automatisch dat referenda van bovenaf niet meer mogelijk zullen zijn. Gemeenteraden, Provinciale 
Staten en andere vertegenwoordigende organen beschikken na aanname van het wetsvoorstel nog steeds over 
de mogelijkheid tot het zelf uitschrijven van referenda op basis van hun autonomie. Het belangrijkste verschil 
met referenda op grond van het wetsvoorstel over het correctief referendum is dat referenda op initiatief van 
de vertegenwoordigende organen niet formeel bindend mogen zijn. Deze onduidelijkheid maakt dat een 
duidelijke keuze voor één specifiek scenario voor de toekomst van het lokaal referendum in Nederland op de 
middellange termijn lastig is. Alles zal afhangen van het vastgelegde in de nader te bepalen uitvoeringswetten. 
Het referendum in Nederland staat op een kruispunt en zal binnen afzienbare tijd een afslag moeten nemen. In 
aanloop naar de keuze voor een afslag is het zinvol om de in deze verkenning geschetste ervaringen met het 
lokaal referendum nadrukkelijk te betrekken in het keuzeproces. Deze opdracht geldt niet alleen voor de 
wetenschap, maar ook voor beleidsmakers en bestuurders in gemeenten die al kennis hebben gemaakt met het 
fenomeen referendum. De dialoog is hiervoor een uitgelezen mogelijkheid.  
53
