controversiële kwestie als de herindeling van een gemeente, zullen veel kiezers de moeite nemen om de gang 
naar de stembus te maken. Referenda over onderwerpen in het fysieke domein van een gemeente kennen een 
lagere opkomst. Door de uniformering zijn er instanties die overheden te hulp kunnen schieten bij de 
organisatie van een referendum. Gemeenten leren van elkaar als het over de organisatie van een referendum 
gaat. Afhankelijk van de hoogte van de gekozen drempels en eisen ontwikkelt het referendum zich qua omvang 
al dan niet in beperkte mate.  
 
4.2 De vier scenario’s op de weegschaal 
Na de uiteenzetting van de vier toekomstscenario’s voor het referendum op lokaal niveau, rijst de vraag welk 
van de geschetste scenario’s het meest realistisch is voor de toekomst van het lokale referendum in Nederland 
op de middellange termijn. Voordat een antwoord kan worden geformuleerd op deze vraag is het van belang 
rekening te houden met het feit dat het hier gaat om vier ideaaltypen. Dit betekent dat de vier scenario’s zich 
nooit in volledig zuivere vorm manifesteren. In de alledaagse praktijk van het referendum worden (elementen 
van) meerdere ideaaltypen gecombineerd. De zoektocht naar het meest realistische scenario is dus altijd een 
zoektocht naar een combinatie van scenario’s. Wel is het zo dat één scenario duidelijk de boventoon voert 
binnen de context van een referendumpraktijk. Wanneer gesproken wordt over het scenario dat het meest voor 
de hand ligt, gaat het dus om het scenario dat in de praktische toepassing van het referendum het meest tot 
uitdrukking komt.  
 Op dit moment sluit de Nederlandse referendumpraktijk het meest aan bij scenario B, de status quo. 
De inrichting en invulling van het referendum verschilt per gemeente. In de ene gemeente kunnen burgers zelf 
een referendum aanvragen (raadgevend referendum), in de andere gemeente kan enkel het gemeentebestuur 
besluiten tot het uitschrijven van een volksstemming (raadplegend referendum). In gemeente A gelden andere 
drempels met betrekking tot de geldigheid van een referendum dan in gemeente B. Tijdens het referendum 
over onderwerp X is een relatief groot budget beschikbaar voor het voeren van een inhoudelijke campagne, 
terwijl in het geval van het referendum over onderwerp Y enkel middelen worden vrijgemaakt voor een 
opkomstbevorderende campagne. In gemeente C kan, in tegenstelling tot gemeente D, wel een referendum 
worden aangevraagd over een specifiek onderwerp. Kortom, het lokaal referendum in Nederland kenmerkt 
zich door een hoge mate van pluriformiteit, waarbij de regels, gewoonten en gebruiken sterk decentraal en 
afzonderlijk worden ingevuld. Gemeenten kiezen er in veel gevallen voor om op grond van eigen afwegingen 
spelregels voor een referendum te formuleren. Daarnaast is het referendum een instrument dat in de meeste 
gevallen wordt gebruikt en ingezet door het gemeentebestuur zelf. Hoewel in steeds meer 
referendumverordeningen een mogelijkheid is gecreëerd voor burgers om een lokaal referendum aan te 
vragen c.q. af te dwingen, zijn het toch vooral de gemeentebesturen die het initiatief nemen tot het uitschrijven 
van een referendum. Slechts 28 van de in totaal 193 uitgeschreven lokale referenda zijn te beschouwen als 
raadgevend, op initiatief van burgers. Het lokaal referendum is dus vooralsnog een fenomeen dat meer een top-
down dan een bottum-up karakter heeft.
