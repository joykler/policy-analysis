onderwerpen die per referendum aan burgers worden voorgelegd. In een uniform model groeien lokale 
referendumpraktijken qua proces, regels en gewoonten steeds meer naar elkaar toe. De variëteit aan lokale 
referenda neemt hierdoor af; de georganiseerde referenda gaan steeds meer op elkaar lijken. Een dergelijke 
ontwikkeling heeft voor burgers en organisaties als voordeel dat de randvoorwaarden van het referendum 
duidelijker zijn. Ook neemt de ongelijkheid tussen gemeenten ten aanzien van de vereisten van het referendum 
af (denk bijvoorbeeld aan de verschillen in geldigheidsdrempels). Een uniformering van het lokale referendum 
kan verschillende oorzaken hebben. Gemeenten kunnen zelf kiezen voor een harmonisering van het 
referendum door van elkaar te leren, best practices over te nemen en bijvoorbeeld de 
modelreferendumverordening van de VNG standaard als uitgangspunt te nemen voor de eigen verordening. 
Een andere mogelijkheid is dat de wetgever kiest voor algemene regeling voor het lokaal (en provinciaal en 
waterschaps-) referendum.  
De tweede onzekerheid gaat over de vraag wie het primaat heeft bij het referendum als instrument. Is 
het referendum een instrument en fenomeen van het bestuur of zal het meer en meer een instrument worden 
dat in handen is van de burgers? De analyse van de Nederlandse referendumpraktijk laat zien dat het overgrote 
merendeel van de lokale referenda zijn geïnitieerd door het gemeentebestuur. In steeds meer 
referendumverordeningen is echter de mogelijkheid aanwezig voor burgers om zelf een referendum aan te 
vragen en af te dwingen. De laatste jaren is 28 maal een raadgevend referendum op initiatief van burgers 
uitgeschreven. De vraag is of deze trend zich zal doorzetten of dat het lokaal referendum toch vooral een 
instrument van het bestuur blijft om een bepaalde kwestie voor te leggen aan de kiesgerechtigden. 
In de vierde en laatste stap volgt de ontwikkeling van de afzonderlijke scenario’s. Door de twee 
kernonzekerheden van het lokale referendum tegenover elkaar te zetten ontstaat een matrix met vier cellen. 
Deze vier cellen vertegenwoordigen de vier realistische referendumscenario’s (figuur 5).  
 
Figuur 5. Vier scenario’s voor het lokale referendum in Nederland 
 
47
