Scenario A. ‘Gevarieerde kiezersdemocratie’ 
In scenario A kent het referendum een grote variëteit qua kenmerken. Deze variëteit is in een steeds groter 
aantal gemeenten (en ook provincies en waterschappen) vastgelegd in een afzonderlijke en decentrale 
referendumverordening. Toch is er nog steeds een aanzienlijk deel van de gemeenten dat geen gebruik maakt 
van het referendum. Deze gemeenten vinden de bestaande participatiemogelijkheden voldoende en zien 
daarom niets in de institutionalisering van het referendum. Indien er in deze gemeenten toch voldoende 
politieke steun is voor een referendum, wordt de verdere uitwerking geregeld via een tijdelijke 
referendumverordening of via een eenmalig referendumbesluit. De trend qua aantallen referenda is 
vergelijkbaar met de laatste twee decennia in Nederland. Het precieze aantal referenda fluctueert van jaar tot 
jaar, maar er is sprake van een aanhoudende en actuele referendumomvang. 
De bestaande referendumverordeningen geven niet alleen het bestuur de mogelijkheid om een 
referendum uit te schrijven; ook burgers worden in staat gesteld om een referendum aan te vragen. In de 
meeste gevallen gaat het om een correctief referendum over een (voor)genomen besluit van de gemeenteraad. 
Een aantal gemeenten gaat in dit scenario een stap verder. Deze koplopers experimenten met 
referendumvarianten die sterk lijken op een volksinitiatief. Burgers in deze gemeenten kunnen dus zelf een 
onderwerp op de agenda zetten over hierover een stemming onder de bevolking afdwingen. Het referendum 
heeft in deze gemeenten ook een preventieve werking. Ieder (voor)genomen besluit of het gebrek aan een 
besluit kan aanleiding zijn voor burgers om zich hard te maken voor een volksraadpleging. Lokale bestuurders 
zijn zich hiervan steeds meer bewust. Afhankelijk van de mate waarin het bestuur zich daadwerkelijk aanpast 
aan de veranderde relatie met burgers kunnen er meer referenda dan voorheen plaatsvinden. In het meest 
extreme geval zijn er bepaalde gemeenten waar in een collegeperiode meerdere referenda worden gehouden 
over meestal controversiële kwesties. In deze gemeenten (en wellicht ook provincies en waterschappen) begint 
langzaam aan een direct-democratische gewoonte te ontstaan, zoals deze in sommige andere landen als 
Duitsland en, in meer extremere mate, Zwitserland al te vinden is. Vandaar dat we dit scenario kunnen duiden 
onder de noemer gevarieerde kiezersdemocratie.  
Het referendumlandschap binnen de gevarieerde kiezersdemocratie is zeer divers. Over allerlei 
onderwerpen worden referenda uitgeschreven. Herindelingsreferenda en grenskwesties blijven een geliefd 
onderwerp. Stemmingen over onderwerpen in het fysieke domein en allerlei typisch lokale kwesties nemen 
toe. Dit hangt samen met het uitbreidende takenpakket van de gemeenten en de toenemende gemeentelijke 
autonomie. De verscheidenheid aan geldigheidsdrempels blijft bestaan, al kiezen veel gemeenten ervoor om 
aansluiting te zoeken bij de gangbare geldigheidsdrempels die gelden voor het referendum op nationaal niveau. 
Vanwege de aanwezigheid van geldigheidsdrempels zullen niet alle georganiseerde referenda een 
rechtsgeldige uitslag hebben. Verder zullen niet alle referenduminitiatieven van burgers voldoende steun 
weten te vergaren. Qua campagne zal de aanpak per gemeente anders zijn. De grotere gemeenten hebben de 
beschikking over een ruimer budget dan de kleinere gemeenten. In kleinere gemeenten zal de 
informatievoorzieningen voornamelijk via de gemeenten zelf verlopen in de vorm van een referendumkrant; 
48
