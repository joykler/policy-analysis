FINANCIËLE EVALUATIE COLLEGE VOOR DE RECHTEN VAN DE MENS 
4. Is het budget voldoende? 
In zijn financiële huishouding wordt het College geconfronteerd met een kwestie die de 
budgettaire ruimte nadelig beïnvloedt, maar die buiten de zeggenschap van het College valt. 
Zoals in paragraaf 3.3. uiteengezet kunnen leden van het College die aan het einde van hun 
benoemingsperiode aanspraak maken op een wachtgeld dat overeen komt met dat van 
leden van de rechterlijke macht. Uitbetaling van deze wachtgelden komt geheel ten laste 
van het College. Waar onvrijwillige beëindiging van de aanstelling van de leden van de rech-
terlijke macht een uitzondering is, worden de leden van het College voor zes jaar benoemd 
waarbij een eenmalige herbenoeming van maximaal drie jaar mogelijk is. Het einde van de 
benoemingstermijn betekent ontslag van rechtswege. Kortom, de wetgever heeft een 
wachtgeldregime van toepassing verklaard dat welbeschouwd niet past bij de aard van de 
aanstelling van de leden van het College.  
 
Aanbeveling 3: 
De begrotingswetgever zou er goed aan doen de uitgaven voor de wachtgelduitkeringen 
van voormalige collegeleden afzonderlijk, buiten het budget voor het College om te 
financieren. 
 
Zoals gezegd, de centrale vraag van dit onderzoek betreft de toereikendheid van de financi-
ele middelen waarover het College kan beschikken. Heeft het College voldoende financiële 
middelen om alle taken die voortvloeien uit de wet en internationale verdragen adequaat te 
verrichten? Een definitief antwoord op deze vraag is principieel niet te geven. De Paris Prin-
ciples bevatten slechts summiere indicaties met betrekking tot de voor een goed functione-
rende nationale mensenrechteninstelling vereiste middelen. De wetgever heeft zich beperkt 
tot het vastleggen van wettelijke taken, in overeenstemming met de taakstelling in de Paris 
Principles en geen enkele aanwijzing willen geven over de omvang van het geheel aan activi-
teiten. Aldus is er ook geen duidelijke maatstaf om aan te toetsen of de beschikbare midde-
len toereikend zijn.  
 
Al tijdens het oprichtingsproces zijn door onder meer de Eerste Kamer zorgen geuit over de 
verhouding tussen het brede mandaat en het takenpakket van het College enerzijds en het 
beschikbare budget anderzijds. De omvang van het budget van het College – in 2014 circa € 
5,7 miljoen – is gebaseerd op het budget dat voorheen voor de Commissie gelijke behande-
ling beschikbaar was: € 5,6 miljoen in 2010. Een verhoging van dat budget met € 0,9 miljoen 
(waarvan € 0,6 miljoen structureel) bij de start van het College is door rijksbrede bezuinigin-
gen inmiddels voor het grootste deel teniet gedaan. Uiteraard zijn er goede argumenten te 
geven om alle uit ’s rijks kas gefinancierde onderdelen van de rijksdienst en andere instellin-
gen gelijkelijk te doen delen in de krimp van de rijksbegroting.  
 
Dat neemt niet weg dat het College voor de Rechten van de Mens een aantal bijzondere 
kenmerken heeft die voor de begrotingswetgever aanleiding zouden kunnen zijn om het 
College afwijkend te behandelen. De eerste aanleiding is dat het College zijn grondslag niet 
vindt in nationale wetgeving maar in een VN-verdrag en vanuit die status onderhevig is aan 
internationale beoordeling en accreditatie. Een naar internationale maatstaven niet goed 
functionerend instituut betekent een aanzienlijk risico op reputatieschade voor Nederland 
in zijn externe betrekkingen. Een tweede kenmerk is de in het VN-verdrag zo sterk bena-
drukte onafhankelijke positie van het instituut. Beide kenmerken tezamen kwalificeren het 
College als een uitzonderlijke instelling die door de begrotingswetgever wellicht met bijzon-
dere maatstaven tegemoet moet worden getreden. Het effectief uitdragen van de mensen-
rechten op een zodanige manier dat het een wezenlijk onderdeel van maatschappelijke 
keuzeprocessen wordt vergt ongetwijfeld grotere investeringen dan het College nu bij 
71
