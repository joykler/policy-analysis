FINANCIËLE EVALUATIE COLLEGE VOOR DE RECHTEN VAN DE MENS 
1. Doet het College de goede dingen? 
Om deze vraag te beantwoorden is nagegaan op welke wijze het College zijn wettelijke ta-
ken heeft vertaald in prioriteiten en activiteiten. Hoofdstuk 2 bevat daarvan de resultaten. 
De conclusie is dat het College op een grondige en zorgvuldige wijze strategieën voor korte 
en langere termijn heeft ontwikkeld. Voorts is met veel deskundigen en stakeholders ge-
sproken. Daarnaast is een enquête uitgevoerd onder een groot aantal ingevoerde personen. 
Daarvan wordt verslag gedaan in hoofdstuk 4 van dit rapport. De conclusie hiervan is dat 
stakeholders en deskundigen over het algemeen positief zijn over de verrichtingen van het 
College. Voor zover stakeholders uitgesproken opvattingen formuleren zijn zij met het Col-
lege van mening dat de verwezenlijking van de ambities met betrekking tot educatie en 
voorlichting achterblijven bij wat men zou wensen. Kortom, het College is er in geslaagd op 
een verantwoorde wijze prioriteiten te stellen en om deze keuzen op een voor ingevoerde 
deskundigen en stakeholders herkenbare wijze ten uitvoer te leggen.  
2. Doet het College de dingen goed? 
De geraadpleegde deskundigen en stakeholders zijn mét het College van oordeel dat de 
verwezenlijking van de ambities van het College op het terrein van voorlichting en educatie 
achterblijven bij wat wenselijk is. De meerderheid van hen deelt echter niet de opvatting 
dat het College zelf op dit terrein een veel groter aandeel in de uitvoering op zich zou moe-
ten nemen. Anders gezegd, men acht het niet vanzelfsprekend dat het College genoodzaakt 
is zelf meer rechtstreeks op het onderwijsveld gerichte activiteiten te ontplooien. Meer in 
het algemeen vonden veel stakeholders en deskundigen dat het College meer aandacht zou 
moeten besteden aan het ‘aanvullende’ karakter van een aantal van de door het College uit 
te voeren taken. Op het terrein van voorlichting en educatie bijvoorbeeld zou dat kunnen 
betekenen dat het College ervoor kiest een sterkere stimulerende, adviserende en controle-
rende rol te spelen bij voorlichtingsinitiatieven uitgevoerd door derden. Het onderhavige 
onderzoek leent er zich niet voor over deze kwestie definitieve conclusies te trekken. Wel is 
gebleken dat in de beleidsvorming van het College de mogelijke betrokkenheid van derden 
niet steeds de aandacht heeft gekregen die men zou mogen verwachten. 
 
Aanbeveling 1: 
Het College zou er goed aan doen om in de toekomst bij het maken van strategische keuzes 
en het stellen van prioriteiten uitdrukkelijker de mogelijke bijdragen van andere 
organisaties en instellingen op het terrein van de mensenrechten aan de taakstelling van 
het College te betrekken. 
3. Besteedt het College zijn financiële middelen doelmatig? 
De bedrijfsvoering van het College is adequaat voor een professionele organisatie met een 
heterogeen takenpakket. Niettemin is in het onderhavige onderzoek geconstateerd dat de 
administratie van het College minder informatie aangaande feitelijke bestedingen voor af-
zonderlijke activiteiten bevat dan nuttig en wenselijk is (zie uitvoerig hoofdstuk 3). Speciaal 
ten behoeve van het onderhavige onderzoek heeft het College een becijfering doen opstel-
len van de verdeling van financiële middelen in het jaar 2014. Een verdieping van de financi-
ele verslaglegging in het verlengde van deze exercitie zou de transparantie over de aanwen-
ding van het budget vergroten. Naar buiten toe zouden claims van het College voor 
uitbreiding van de financiële toewijzing daarmee versterkt worden. 
 
Aanbeveling 2: 
Het College zou er goed aan doen (de transparantie van) de financiële verslaglegging op het 
niveau van de activiteiten en de externe verantwoording daarover te versterken, onder 
meer om de kans van slagen van claims van het College voor meer middelen te verbeteren. 
70
