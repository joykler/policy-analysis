De doeltreffendheid en de doelmatigheid van het gevoerde beleid en de samenhang met 
kabinetsdoelstellingen. 
11) Zijn de doelen van het beleid gerealiseerd?  
Voor het ruimtelijk economisch beleid (artikel 18.1) geldt dat op basis van de stand van de 
indicatoren een positief beeld ontstaat over het doelbereik. De oorspronkelijk geformuleerde ambitie 
is inmiddels gerealiseerd en in de begroting van 2015 naar boven bijgesteld. 
Voor 18.2 ontbreekt een overkoepelende indicator. Hierdoor is het niet mogelijk om na te gaan in 
hoeverre het strategische doel ‘duurzaam gebruik van nationale en internationale biodiversiteit’ 
daadwerkelijk gerealiseerd is.  
Voor 18.3 geldt als strategisch doel ‘het behoud van biodiversiteit en het vergroten van de 
gebruikswaarde van natuur’. Uit onderzoek van het PBL blijkt dat het gevoerde natuurbeleid 
vruchten begint af te werpen: het areaal natuur is vergroot, herstelmaatregelen worden uitgevoerd 
en milieu en watercondities zijn verbeterd. Voor het eerst neemt het aantal bedreigde soorten niet 
meer toe. Gezien de druk op natuur door exogene ontwikkelingen mag dit als een belangrijke 
prestatie worden beschouwd. Tegelijk geldt dat de huidige beleidsinzet onvoldoende is om de juiste 
ruimte- en milieucondities te realiseren (PBL, 2013).  
12) Hoe doeltreffend is het beleid geweest? Zijn er positieve en/of negatieve neveneffecten?  
Het ruimtelijk economisch beleid heeft een bijdrage geleverd aan de clusterontwikkeling in 
Nederland. De focus op het stimuleren van sterke regio’s is een grote stimulans voor het 
organisatorisch vermogen geweest en ook heeft het innovatievermogen binnen de clusters een 
impuls gekregen door het gevoerde beleid. Op basis van het beschikbare materiaal is het niet 
mogelijk om de mate van doeltreffendheid ten aanzien van het hogere beleidsdoel (realiseren van 
economische groei) vast te stellen. De belangrijkste reden hiervoor is dat het ruimtelijk economisch 
beleid slechts één van vele factoren is die hierop van invloed is.  
Ten aanzien van het natuurbeleid geldt dat positief wordt geoordeeld over de doeltreffendheid van 
natuurwetgeving. Ook een belangrijk instrument als het Natuurnetwerk Nederland wordt ten aanzien 
van doelmatigheid en doeltreffendheid (redelijk) positief geëvalueerd. Recent onderzoek laat verder 
zien dat Natura 2000 gunstig lijkt te zijn voor soorten en habitattypen waar het slecht mee gaat. Er 
wordt negatief geoordeeld over de doeltreffendheid en doelmatigheid van het agrarisch 
natuurbeheer. Hiervoor is inmiddels een nieuwe aanpak ontwikkeld.  
13) Hoe doelmatig is het beleid geweest? 
Door bezuinigingen enerzijds en decentralisatie van beleid anderzijds is de aard en samenhang van 
artikel 18 veranderd. In de periode tot 2010 waren nog substantiële budgetten beschikbaar onder 
andere voor de verwerving en inrichting van het Natuurnetwerk Nederland (toen nog de EHS). Met 
het verdwijnen van deze budgetten is het ministerie in een andere, meer regisserende, rol gekomen. 
  
91 
52670
