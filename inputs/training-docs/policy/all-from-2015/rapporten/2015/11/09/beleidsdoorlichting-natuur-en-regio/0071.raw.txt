Hieronder worden de resultaten van de beleidsdoorlichting vanuit de bril van deze drie 
focusonderwerpen beschreven. Hierbij worden de ambities van het Rijk beschreven zoals naar 
voren is gekomen in de interviews die over deze onderwerpen zijn gehouden. 
Tevens wordt een beschouwing van de onderzoekers gegeven (voor zover mogelijk) over de 
haalbaarheid van deze ambities en de wijze waarop het Rijk invulling geeft aan haar nieuwe rol. 
Deze beschouwing is gebaseerd op de informatie uit de interviews gecombineerd met de opgedane 
inzichten uit de uitgebreide literatuurstudie. 
Waarnemingen met betrekking tot de integratie van natuurbeleid met andere beleidsopgaven  
Een van de sleutels tot succes van het natuurbeleid is de mate waarin ander beleid natuurinclusief 
gaat werken. Drie beleidsvelden zijn hierbij het belangrijkste: landbouw, water en recreatie. De 
agrarische sector is gebruiker van natuur door de groente-, zuivel- en vleesproductie. Nederland 
staat technologisch aan de top en heeft een hoge graad van efficiëntie bereikt. Wereldwijde ketens 
worden vanuit ons land geregisseerd en op basis van import van mest en grondstoffen is Nederland 
het tweede agrarische exportland geworden. Deze vorm van produceren, staat relatief ver van de 
natuur af, denk bijvoorbeeld aan de substraatteelt in de glastuinbouw. Om natuurinclusief te werken, 
is een andere vorm van landbouw nodig.  
Een vorm die uitgaat van de natuurlijke processen in de bodem, de kringlopen op een kleiner 
schaalniveau weet te sluiten en emissies beperkt. Agrarisch natuurbeheer is dan niet meer de 
uitzondering van enkele perceelranden en slootkanten, maar vormt dan de kern van de manier van 
werken. Die transitie is nog ver weg, maar de eerste tekenen hiervan zijn in de samenleving al 
zichtbaar.  
Een van de belangrijkste problemen van de Nederlandse natuur is verdroging. Dat komt door 
bemaling waarbij de grondwaterstand lager wordt gehouden, dan voor veel natuurgebieden 
wenselijk is. In een aantal natuurgebieden is recent de grondwaterstand verhoogd (bijvoorbeeld 
Dwingelderveld), wat positief uitwerkt.  
Er ligt hier een potentiële belangentegenstelling met wensen van agrariërs, die een lagere 
grondwaterstand prefereren. Vernatting van natuur in combinatie met andere teelt- en 
oogsttechnieken vormt een knop om het agrarische en waterbeleid natuurinclusief te maken.  
In het waterbeleid zijn goede voorbeelden van natuurinclusief werken terug te vinden, waaronder 
het programma Ruimte voor de Rivier. Dit programma kent een dubbeldoelstelling (waterveiligheid 
en ruimtelijke kwaliteit) waardoor er budget is voor ruimtelijke en natuurlijke inpassing. Bij het 
huidige Deltaprogramma wordt natuur minder als vanzelfsprekend gezien en ligt het accent vrij 
sectoraal op waterveiligheid. En waar de decentralisatie van het Natuurnetwerk Nederland op land 
gepaard is gegaan met een gedeeltelijke overheveling van middelen is dit voor de natte 
natuurgebieden nog niet systematisch georganiseerd. Dit roept onder andere het beeld op dat er 
meer synergiekansen liggen tussen de Kaderrichtlijn Water (KRW) en de Vogelrichtlijn en 
Habitatrichtlijn (VHR) met name in de Natura 2000-gebieden op water. 
  
68 
52670
