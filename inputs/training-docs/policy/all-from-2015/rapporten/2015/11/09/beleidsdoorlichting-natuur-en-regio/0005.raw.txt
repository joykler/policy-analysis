Ten aanzien van zowel de doeltreffendheid als de doelmatigheid kan geconcludeerd worden dat de 
gehanteerde instrumenten van sub artikel 18.1 op basis van de geleverde prestaties positief 
beoordeeld kunnen worden. Er zijn mogelijkheden om de doelmatigheid te verbeteren. Deze liggen 
met name op het gebied van versterking van de samenhang tussen Europees, nationaal en 
regionaal instrumentarium. Het Rijk kan als stelselverantwoordelijke de agenda’s van verschillende 
overheden verbinden om zo schaalvoordelen te benutten, overheidsinspanningen te versterken en 
versnippering tegen te gaan.  
Natuurbeleid (18.2 en 18.3) 
Het natuurbeleid was gedurende de onderzoeksperiode hevig in beweging. Met name de kabinetten 
Rutte I (decentralisatie en bezuinigingen) en Rutte II (gedeeltelijk terugdraaien van bezuinigingen) 
hebben herkenbare invloed achtergelaten. Het was echter niet alleen de politieke dynamiek, die tot 
veranderingen in het beleid hebben geleid. In de uitvoering van het ‘oude’ beleid bleek een aantal 
instrumenten niet goed te werken en was er behoefte aan een nieuwe aanpak. Die heeft in de 
afgelopen jaren vorm gekregen en is beschreven in de Rijksnatuurvisie Natuurlijk Verder.  
Wederzijds versterken van ecologie en economie (18.2) 
Onder sub artikel 18.2 vallen veelal gebiedsgerichte programma’s en projecten, die als doel hebben 
om een brug te slaan tussen het ‘klassieke’ natuurbeleid en de economie. Een aansprekend 
voorbeeld daarvan is het Project Mainportontwikkeling Rotterdam uit 2004. Hier is een 
dubbeldoelstelling opgenomen om de positie van de mainport Rotterdam te versterken door 
uitbreiding van het havengebied met Maasvlakte II en de kwaliteit van de leefomgeving in Rijnmond 
te verbeteren met 750 hectare natuur- en recreatiegebied. Veel van de instrumenten van 18.2 zijn 
gekoppeld aan natte projecten: Nadere Uitwerking Rivierengebied (NURG), Maaswerken, 
Westerschelde, het Programma Rijke Waddenzee en het Deltaprogramma. Daarnaast wordt er op 
(inter)nationale schaal beleid gevoerd om de rol van natuur als bron voor economische groei 
duurzaam in te vullen met Green Deals en de subsidieregeling Programma Natuurlijk Ondernemen. 
En het beleid voor de Programmatische Aanpak Stikstof (PAS) geeft dynamisch invulling aan de 
relatie tussen milieuprestaties, effecten op de stikstofgevoelige natuur en ruimte voor economische 
activiteiten. 
De doeltreffendheid van de aanpak onder 18.2 is in een aantal gevallen nog niet te beoordelen en 
bij wat langer lopende projecten is het neutraal tot positief. Een aantal projecten staat goed in de 
steigers en kan in de toekomst tot goede resultaten voor de natuur en de economie leiden. Het 
oordeel over de doelmatigheid van de aanpak is in de uitgevoerde evaluaties vaak niet gegeven. 
Daar waar een oordeel is gegeven, is dit soms positief en soms negatief. Er zijn juist bij artikel 18.2 
mogelijkheden om de doeltreffendheid en doelmatigheid te vergroten in het verlengde van het 
ingezette beleid. Met de nieuwe Rijksnatuurvisie wordt er meer van de samenleving gevraagd, met 
name van ondernemers. Het gaat dan vooral om het natuurinclusief ondernemen, dat gericht is op 
het vergroten van het natuurlijke kapitaal met zowel nationale effecten (bijvoorbeeld grondgebonden 
landbouw) als ook internationale effecten (verkleinen ecologische voetafdruk door andere 
kringlopen). Dat beleid versterkt de relatie tussen natuur en economie.  
  
2 
52670
