Decentralisatie kent voor het ruimtelijk economisch beleid het risico van versnippering van de inzet 
van publieke middelen, hetgeen de doelmatigheid niet ten goede komt. Dit vraagt om coördinatie 
tussen rijksbeleid en regionaal beleid. Recent is de aandacht hiervoor vanuit beleid toegenomen. 
Hier ligt voor de toekomst echter nog een opgave voor verdere uitbouw.  
De decentralisatie van het natuurbeleid is gepaard gegaan met bezuinigingen vanuit de gedachte 
dat provincies het Natuurnetwerk Nederland doelmatiger konden realiseren. Studies wijzen uit dat 
de grondaankopen voor het Natuurnetwerk marktconform zijn. Over de doelmatigheid van het 
agrarisch natuurbeheer zoals dat tot nu toe werd uitgevoerd, is in evaluatieonderzoek uitgesproken 
negatief geoordeeld. Inmiddels is hiervoor een nieuwe aanpak ontwikkeld. Ook over de doelmatige 
inzet van middelen voor de Waddenzee bestaat een kritisch rapport. Over de doelmatigheid van 
andere instrumenten is weinig informatie beschikbaar. 
Verhogen doelmatigheid en doeltreffendheid  
14) Welke maatregelen kunnen worden genomen om de doelmatigheid en doeltreffendheid verder 
te verhogen? 
De opgave voor het Rijk ten aanzien van ruimtelijk economisch beleid is om als 
stelselverantwoordelijke de agenda’s van verschillende overheden te verbinden en zo 
schaalvoordelen te benutten en versnippering tegen te gaan. Verdere inzet op de harmonisatie en 
verbinding van nationaal en regionaal innovatie instrumentarium is voor het ruimtelijk economisch 
beleid de meest aangewezen weg om doelmatigheid en doeltreffendheid te vergroten.  
Binnen het natuurbeleid hebben de afgelopen jaren fundamentele wijzigingen plaatsgevonden door 
forse bezuinigingen, decentralisatie en de wens om het natuurbeleid te vermaatschappelijken. 
Doeltreffendheid en doelmatigheid lijken op dit moment het meest gebaat bij continuïteit.  
Daarnaast zijn er op sommige punten wellicht mogelijkheden om met niet-financiële instrumenten 
een bijdrage te leveren aan de natuurdoelen, bijvoorbeeld door de inzet van wetgeving met 
betrekking tot agrarisch natuurbeheer, vernatting van natuurgebieden en de inzet van grondruil.  
Verkenning van beleidsopties bij minder beschikbare middelen  
15) In het geval dat er significant minder middelen beschikbaar zijn (-/- circa 20% van de middelen 
op het beleidsartikel), welke beleidsopties zijn dan mogelijk? 
Er zijn drie varianten denkbaar waarmee een dergelijke bezuiniging geheel of gedeeltelijk 
gerealiseerd kan worden: 
Optie 1 – Stelselverantwoordelijkheid Rijk als uitgangspunt 
De filosofie van decentralisatie wordt hierbij als uitgangspunt genomen. De extensivering bestaat 
eruit dat er vanuit het Rijk minder middelen worden ingezet voor de uitvoering van die zaken 
waarvan het zwaartepunt bij de regio ligt. Dit betekent het decentraliseren van het controle- en 
beheersysteem van EFRO, gebiedsgerichte projecten als NURG/Maaswerken en Mainport 
Rotterdam en het afwikkelen van de rente en aflossingen van bestaande leningen voor het 
subsidiëren van grondverwerving voor de particuliere natuurbeschermingsorganisaties.  
92 
52670
