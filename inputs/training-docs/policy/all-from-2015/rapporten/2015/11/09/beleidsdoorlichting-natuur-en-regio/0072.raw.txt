Tot slot is in de Natuurvisie de beleving van natuur door de burger een speerpunt in het beleid. 
Daarbij valt op dat het rijksbeleid met betrekking tot recreatie en toegankelijkheid van natuur als 
rijksdoel is vervallen onder het kabinet-Rutte I, terwijl de maatschappelijke behoefte ongewijzigd is 
gebleven. Het is aan gemeenten, provincies en particulieren om dit op te pakken.  
Waarnemingen met betrekking tot de internationale rol en koers van het Ministerie van 
Economische Zaken wat betreft natuur  
Budgettaire versnippering 
Onderdeel van begrotingsartikel 18.3 is het instrument ‘Bijdragen aan internationale biodiversiteit’. 
Feitelijk gaat het hierbij om de kosten die voortvloeien uit de lidmaatschappen en bijdragen die 
Nederland levert aan internationale verdragen en programma’s.  
Een belangrijk verdrag is de 'Conventie inzake Biologische Diversiteit' (CBD). Het verdrag is het 
resultaat van een overeenkomst tussen wereldleiders in 1992 in Rio de Janeiro en is het eerste 
verdrag dat gaat over de gehele verscheidenheid aan levensvormen op aarde. Het 
Biodiversiteitsverdrag en bijbehorende protocollen (Cartagenaprotocol en Nagoya Protocol) heeft 
als doelen: 1. het behoud en 2. het duurzaam gebruik van biologische diversiteit en 3. een billijke 
verdeling van de voordelen die voortvloeien uit het gebruik van genetische bronnen. Nederland is 
sinds 1994 lid van de CBD. Dit verdrag is een kader voor nationaal en internationaal beleid. 
Andere voorbeelden van verdragen die Nederland heeft ondertekend zijn het Walvisverdrag uit 
1946 (International Convention for the Regulation of Whaling), het CITES-verdrag uit 1973 
(Convention on International Trade in Endangered Species of Wild Flora and Fauna/CITES), het 
verdrag van Bonn uit 1979 over trekkende soorten (Convention on the Conservation of Migratory 
Species of Wild Animals) en het verdrag over de bescherming van Antarctica uit 1980 (the 
Convention on the Conservation of Antarctic Marine Living Resources/CCAMLR). 
De kosten die samenhangen met de genoemde bedragen staan op de begroting van EZ alleen voor 
zover de kosten te maken hebben met de lidmaatschappen zelf. De daarmee samenhangende 
bedragen zijn (met minder dan € 1 miljoen per jaar) bescheiden.  
Het grootste deel van de bijdrage die Nederland levert aan de instandhouding van de internationale 
biodiversiteit loopt via de begroting van het Ministerie van Buitenlandse Zaken (momenteel circa 
€ 60 miljoen op jaarbasis). Uit het begrotingsartikel van Buitenlandse Zaken is te herleiden dat het 
hierbij gaat om inzet ten behoeve van biodiversiteit. Hierbij gaat het om:  
1. Klimaatmitigatie en handel: initiatieven voor duurzame productie, handel en tegengaan van 
ontbossing. Een voorbeeld is FLEGT (Forest Law Enforcement, Governance and Trade). 
2. Klimaatadaptatie: verduurzaming van productie op landschapsniveau met ecosystemen als 
groene infrastructuur voor adaptatie. Een voorbeeld is het Initiatief Duurzame Handel en het 
Wereldbank Program on Forests.  
3. Daarnaast mainstreaming: duurzaam gebruik van ecosystemen en agrodiversiteit in de 
speerpunten water en voedselzekerheid. 
69 
52670
