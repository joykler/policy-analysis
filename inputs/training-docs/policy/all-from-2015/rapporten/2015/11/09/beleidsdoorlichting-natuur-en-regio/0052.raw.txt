Kenmerkend voor het financieel instrumentarium binnen het ruimtelijk economisch beleid is de 
hefboomwerking die ontstaat door matching van Rijksfinanciering met financiering van decentrale 
overheden, Europese financiering en private financiering. Uit de uitgevoerde evaluaties ontstaat een 
positief beeld over de synergie die met de ingezette beleidsmix is gerealiseerd. Harde en actuele 
uitspraken over de doelmatigheid van het gevoerde beleid zijn, mede gezien de veranderingen in 
het beleid (decentralisatie, bezuinigingen), niet goed te doen. Daar speelt mee dat de uitgevoerde 
evaluaties zijn uitgevoerd voordat de bezuinigingen zijn doorgevoerd.  
In algemene zin concluderen wij dat ondanks substantiële veranderingen in het rijksbeleid de 
beleidsfilosofie die met Pieken in de Delta in gang is gezet in tact is gebleven. Om doelmatige inzet 
van middelen te borgen is het bewaken van de samenhang tussen regio, Rijk en Europees beleid 
en instrumentarium van belang. 
4.3 Doeltreffendheid en doelmatigheid natuurbeleid 
4.3.1 Doelbereik (strategische doelen) 
Voor artikel 18.3 en de onderliggende instrumenten geldt als strategisch doel ‘het behoud van 
biodiversiteit’. Om te bezien of dit strategische doel wordt gehaald zijn verschillende 
natuurgraadmeters ontwikkeld die periodiek in beeld worden gebracht. Een belangrijke 
natuurgraadmeter is de zogenaamde Rode Lijst Indicator. Het aantal soorten dat in Nederland op 
de Rode Lijst van bedreigde soorten staat (RLI-lengte) kan daarbij worden gezien als een 
graadmeter voor de toestand van de Nederlandse biodiversiteit. Een toename van het aantal 
bedreigde soorten laat zien dat de natuur er slechter voorstaat, terwijl een afname van het aantal 
soorten juist een indicatie geeft van het feit dat de natuur er beter voorstaat. Naast aantal soorten 
bevat de Rode Lijst Indicator ook een indicator (RLI kleur) die per soort iets zegt over de mate van 
bedreiging. In het peiljaar 2014 was de RLI de enige indicator die in de begroting was opgenomen. 
Daarom is in deze doorlichting alleen naar de RLI gekeken (alhoewel er ook andere graadmeters 
zijn, bijvoorbeeld voor ecosysteemkwaliteit). 
De volgende figuur 4.1 is de Rode Lijst Indicator opgenomen per soortgroep en is een vergelijking 
gemaakt van de waarde voor 2005 en de waarde voor 2013. De referentiewaarde voor 1995 is 
daarbij op 100 gesteld. Uit de vergelijking komt naar voren dat er sinds 1995 minder soorten 
zoogdieren, libellen en hogere planten worden bedreigd en sinds 2005 de bedreiging van 
broedvogels en reptielen iets is afgenomen. Voor dagvlinders en amfibieën is de situatie 
daarentegen niet of nauwelijks verbeterd.  
In de begroting van EZ is voor de soortenindicator een streefwaarde van 100 opgenomen in het jaar 
2020 (referentie situatie 1995). Uit het verloop van de Rode Lijst Indicator kan weliswaar worden 
afgeleid dat het beter gaat met de biodiversiteit in ons land, maar dat de vorderingen ook langzaam 
gaan. De mate waarin individuele instrumenten hebben bijgedragen aan het overkoepelende 
strategische doel ‘het behoud van biodiversiteit’ is niet of nauwelijks vast te stellen.  
49 
52670
