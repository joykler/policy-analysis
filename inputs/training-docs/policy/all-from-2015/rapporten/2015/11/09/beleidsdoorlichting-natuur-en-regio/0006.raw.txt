Behoud biodiversiteit (18.3) 
Nederland heeft zich gecommitteerd aan internationale doelen voor biodiversiteit, gebruikswaarde 
en beleving van de natuur. Voor de biodiversiteit wordt gestreefd naar behoud of herstel van een 
gunstige staat van instandhouding van habitats en soorten.  
Het verloop van de Rode Lijst Indicator laat zien dat het beter gaat met de biodiversiteit in ons land, 
maar ook dat de vorderingen langzaam gaan. Het Planbureau voor de Leefomgeving stelt in 2013 
dat met de beoogde inzet Nederland in 2027 de juiste ruimte- en milieucondities kan hebben bereikt 
voor 65% van de voor de VHR te beschermen soorten. Daarmee resteert een stevige 
beleidsopgave die nog niet geadresseerd is. Het PBL is ook kritisch op de bijdrage die de inzet van 
het kabinet op het betrekken van de samenleving kan leveren aan het bereiken van internationale 
biodiversiteitsdoelen. Dit overziend rijst de vraag op of het reëel is dat Nederland op den duur aan 
de internationale verplichtingen zal voldoen.  
Voor het behoud van biodiversiteit zijn in de onderzoeksperiode 2010 – 2014 financiële middelen 
ingezet ten behoeve van Natura 2000-gebieden, Natuurnetwerk Nederland, Kaderrichtlijn Mariene 
strategie, Regelingen Natuur (waaronder agrarisch natuurbeheer), monitoring, bijdragen aan natuur 
in het Caribisch deel van Nederland en bijdragen aan Staatsbosbeheer. Dit betreft dus met name 
gebiedenbeleid. Verder draagt de natuurwetgeving zoals de voor heel Nederland geldende Flora- 
en faunawet bij aan het behoud van biodiversiteit (soortenbescherming). Het gebiedenbeleid en dan 
specifiek de oorspronkelijke Ecologische Hoofdstructuur (EHS, nu Natuurnetwerk Nederland) kent 
zijn oorsprong in het natuurbeleidsplan uit 1990. 
Ondanks dat de internationale doelstellingen niet gehaald worden, wordt het doelbereik van het 
beleid als redelijk positief beoordeeld als die vergeleken wordt met de situatie van de natuur in het 
nabije verleden. Het is aannemelijk dat het natuurbeleid hieraan een positieve bijdrage heeft 
geleverd. De realisatie, inrichting en beheer van het Natuurnetwerk Nederland en de Natura 2000-
gebieden vordert. De achteruitgang van de biodiversiteit is tot stand gebracht.  
Het agrarische natuurbeheer was van de ingezette instrumenten het minste effectief en de 
weidevogelstand staat onder druk. Recent is dit beleid aangepast en de nieuwe aanpak is gericht 
op verbetering van de effectiviteit. De inzet van Staatsbosbeheer is positief geëvalueerd op 
doeltreffendheid en doelmatigheid.  
Er is weinig evaluatieonderzoek beschikbaar dat uitspraken doet over de doelmatigheid van de 
instrumenten in het natuurbeleid. Wel speelde bij de decentralisatie de filosofie dat provincies beter 
in staat zouden zijn om gebiedsgericht op de opgaven in te spelen. Verder hebben de bezuinigingen 
op het natuurbeleid partijen geprikkeld om meer natuurkwaliteit per ingezette euro te bereiken. Voor 
het agrarisch natuurbeleid, dat in verschillende studies als ondoelmatig is beoordeeld, is een 
nieuwe aanpak geformuleerd die binnenkort van kracht wordt. Om de doelmatigheid verder te 
versterken, zijn er mogelijkheden om met niet-financiële instrumenten de natuurkwaliteit te 
verbeteren. Daarbij kan gedacht worden aan grondruil om strategische gebieden voor het 
Natuurnetwerk Nederland vrij te spelen voor inrichting als natuurgebied. Een ander voorbeeld is de 
vernatting van natuurgebieden in overleg met belanghebbenden van aangrenzende percelen.  
3 
52670
