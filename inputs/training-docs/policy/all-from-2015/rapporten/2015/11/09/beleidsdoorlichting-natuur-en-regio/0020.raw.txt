Deze evaluatie constateert dat er voor het realiseren van de geformuleerde operationele doelstelling 
(EHS/Natura 2000) op het gebied van biodiversiteit, zowel op de korte termijn (tot en met 2018) als 
op de lange termijn, onvoldoende financiële middelen beschikbaar zijn. Beide evaluaties lieten 
vooral op het onderwerp van het Natuurnetwerk Nederland zien dat het toenmalige beleid niet zou 
leiden tot het behalen van de doelen met betrekking tot verwerving en inrichting. Dit vormde de 
aanleiding tot een herziening van het beleid. De eenzijdige focus op verwerving van 
(landbouw)percelen voor het Natuurnetwerk Nederland werd niet meer als een begaanbaar pad 
gezien. De biodiversiteit was meer gebaat bij goede inrichting en adequaat beheer van de reeds 
verworven gronden. Mede op basis van ervaringen met het Investeringsbudget Landelijk Gebied 
was het inzicht dat inrichting en beheer beter op een lager schaalniveau kan worden ingevuld. De 
decentralisatie van het natuurbeleid om zo meer regionaal maatwerk te leveren, werd daarmee een 
logische stap in het beleid.  
De tweede mijlpaal is de vorming van het kabinet-Rutte I en wordt gekenmerkt door een bezuiniging 
op het natuurbeleid van enkele honderden miljoenen. Staatssecretaris Bleker vult deze bezuiniging 
in, door taken te decentraliseren naar de provincies met een overheveling van en bezuiniging op de 
middelen. Het ILG wordt beëindigd. De robuuste verbindingszones worden geschrapt. Parallel 
daaraan onderhandelt de staatssecretaris met natuurorganisaties en provincies om de 
decentralisatie van het natuurbeleid vast te leggen in het Bestuursakkoord Natuur. Hierin worden de 
taken van de provincies nader ingevuld en wordt invulling gegeven aan de decentralisatie en 
bezuiniging op het natuurbudget. De nadruk ligt hierbij op de realisatie van de internationale 
natuuropgaven (Natura 2000 en Kaderrichtlijn Water). De EHS wordt herijkt en afgesproken wordt 
om 40.000 hectare in te richten. De nadruk ligt hierbij op de realisatie van de internationale 
natuuropgaven. Door de decentralisatie verandert ook de positie van organisaties die zich met 
natuur bezighouden, zoals de Dienst Landelijk Gebied (gedecentraliseerd), Faunafonds 
(gedecentraliseerd) en Staatsbosbeheer (andere aansturing en financiering).  
Een derde mijlpaal wordt gevormd door kabinet-Rutte II (staatssecretaris Dijksma), waarbij er een 
intensivering van het natuurbeleid plaatsvindt met het Natuurpact. De afspraken uit het 
Natuurakkoord worden herhaald en de eerder ingevoerde bezuiniging wordt deels ongedaan 
gemaakt, doordat een extra budget voor natuur via het Provinciefonds beschikbaar wordt gesteld. In 
het Natuurpact ontwikkeling en beheer van natuur in Nederland (2013) hebben Rijk en provincies 
afspraken gemaakt hoe de extra middelen voor natuur worden ingezet. Met deze extra middelen 
blijkt het mogelijk om een ‘plus’ te formuleren op de ambities uit het Bestuursakkoord Natuur. De 
EHS wordt hernoemd tot Natuurnetwerk Nederland. Er wordt ingezet op een verdubbeling van de 
opgave voor verwerving en inrichting, en realisatie van natuurlijke verbindingen. Ook wordt ingezet 
op een impuls van natuur buiten het Natuurnetwerk Nederland. Het natuurpact wordt driejaarlijks 
geëvalueerd door het Planbureau voor de Leefomgeving. In de Wet natuurbescherming (op 1 juli 
2015 aangenomen door de Tweede Kamer) zijn de afspraken uit het Bestuursakkoord Natuur en 
het Natuurpact ten aanzien van de wettelijke verantwoordelijkheden, taken en bevoegdheden van 
de provincies vastgelegd. 
  
17 
52670
