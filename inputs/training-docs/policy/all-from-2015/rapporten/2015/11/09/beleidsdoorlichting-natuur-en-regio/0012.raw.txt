De centrale vraagstelling zoals die door het Ministerie geformuleerd is voor deze beleidsdoorlichting 
luidt als volgt: 
In welke mate hebben de door het Ministerie van Economische Zaken gepleegde inzet en geleverde 
inspanningen in het kader van begrotingsartikel 18 bijgedragen aan een concurrerende ruimtelijke 
economische structuur, een veelzijdige natuur en een wederzijdse versterking van ecologie en 
economie en welke aanbevelingen vloeien hieruit voort? 
Hieruit blijkt dat de inspanningen op andere begrotingsartikelen en van andere ministeries niet tot 
de scope van deze beleidsdoorlichting horen, ook al kunnen deze wel degelijk van invloed zijn. 
Denk hierbij bijvoorbeeld met betrekking tot een concurrerende ruimtelijke economische structuur 
aan de inspanningen gericht op het versterken van randvoorwaarden voor topsectoren (artikel 12) 
of voor het natuurbeleid aan de inspanningen in het kader van de Kaderrichtlijn Water (Ministerie 
van Infrastructuur en Milieu) of beleid gericht op armoedebestrijding (Ministerie van Buitenlandse 
Zaken). 
De staatssecretaris wil de resultaten van de doorlichting kunnen gebruiken om te bepalen hoe het 
Ministerie de vele maatschappelijke voordelen van een robuuste en veelzijdige natuur nog beter kan 
benutten. Alhoewel alle onderdelen van het artikel een plek dienen te krijgen in de 
beleidsdoorlichting ligt de focus van de beleidsdoorlichting daarom op drie onderwerpen die 
betrekking hebben op het natuurbeleid: 
1. De integratie van natuurbeleid met andere beleidsopgaven, zoals landbouw, waterveiligheid, 
economische bedrijvigheid en gezondheid, waarbij wordt aangesloten op de energieke 
samenleving (onderdeel van artikel 18.2). 
2. De internationale rol en koers van het Ministerie van Economische Zaken wat betreft natuur 
(onderdeel van artikel 18.3). 
3. Het beleid rondom Rijksgebieden, zoals Natura 2000, NURG en Wadden (onderdeel van artikel 
18.2 en 18.3). 
Tot slot heeft de staatssecretaris aangegeven dat zij naast de voorgeschreven opties voor 
beleidsextensivering ook de opties voor beleidsintensivering in beeld wil brengen.  
1.4 Aanpak en verantwoording onderzoeksmethode 
Het onderzoek is in een aantal fasen uitgevoerd, die hieronder worden beschreven. 
Fase 1. Reconstructie beleidstheorie 
Als eerste stap in het onderzoek is een reconstructie gemaakt van de beleidstheorie. De 
beleidstheorie geeft inzicht in de manier waarop het ministerie verwacht de doelen van het beleid te 
kunnen realiseren.  
Als eerste stap in de reconstructie zijn de doelen van het beleid in beeld gebracht en is nagegaan 
welke instrumenten zijn ingezet om deze doelen te bereiken. Bij de doelen is onderscheid gemaakt 
tussen strategische doelen en operationele doelen. De strategische doelen beschrijven de 
gewenste maatschappelijke effecten, zoals bijvoorbeeld ‘het behoud van biodiversiteit’.  
9 
52670
