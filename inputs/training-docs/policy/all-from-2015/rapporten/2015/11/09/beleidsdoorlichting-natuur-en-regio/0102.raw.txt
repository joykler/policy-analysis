Tot slot 
Het natuurbeleid is de afgelopen vier jaar in een stroomversnelling geweest. De taken en rollen zijn 
opnieuw ingevuld in een driehoek van Rijk, provincies en maatschappelijke partijen. De verbinding 
van die driehoek met de internationale afspraken is daarbij niet veranderd. Het Rijk blijft 
systeemverantwoordelijk voor het halen van doelstellingen. Doordat natuurontwikkeling plaatsvindt 
in een samenspel tussen partijen is goede uitwisseling van (stuur)informatie belangrijk en daar 
wordt ook aan gewerkt.  
Een belangrijk kenmerk van natuur is dat het van en voor alle burgers is. Economen noemen het 
een collectief goed. Natuur begint in de eigen straat en iedereen kan genieten van de bomen en 
parken in de stad. Ook de natuur buiten de stad als onderdeel van het platteland en het 
Natuurnetwerk Nederland is vrijwel zonder uitzondering toegankelijk. De burger hoeft zelden te 
betalen om van die natuur te kunnen genieten. Daarmee is natuur een bijzonder product en is er 
geen markt waarop dit product wordt verhandeld. De financiering van de natuur kan dan ook niet 
langs de commerciële kanalen lopen en vergt bijdragen vanuit collectief opgebrachte belastingen 
via de overheid of vanuit donaties van natuurliefhebbers.  
Er zijn hoge verwachtingen van de verbetering van de doelmatigheid van het natuurbeleid met de 
nieuwe aanpak. Dat zou moeten opwegen tegen de bezuiniging die de afgelopen jaren is 
doorgevoerd. Het zal uit de monitoring blijken of de voortgang van het natuurbeleid voldoende is om 
aan de internationale afspraken te voldoen. Tegelijkertijd is de waardering van burgers voor natuur 
en de invoering van natuurinclusief ondernemen van vergelijkbaar belang.  
Met deze beleidsdoorlichting is de huidige stand van het beleid getoetst en kan de energie nu in de 
uitvoering worden gestopt.  
6.3 Aanbevelingen 
De volgende aanbevelingen worden gedaan: 
1. Herschikking van begrotingsartikelen wenselijk 
In deze beleidsdoorlichting is gekeken naar de doeltreffendheid en doelmatigheid van 
begrotingsartikel 18. Dit artikel valt uiteen in artikel 18.1 (versterken mainports, brainports, 
greenports en andere clusters gerelateerd aan topsectoren), artikel 18.2 (wederzijds versterken van 
ecologie en economie) en artikel 18.3 (behouden van de (inter)nationale biodiversiteit en versterken 
van onze natuur). De beleidsdoorlichting laat zien dat er (inhoudelijk) geen samenhang is tussen 
enerzijds artikel 18.1 en anderzijds de artikelen 18.2 en 18.3. Artikel 18.1 heeft binnen de EZ 
begroting (inhoudelijk) veel meer raakvlakken met artikel 12 (een sterk innovatievermogen) en 
artikel 13 (een excellent ondernemingsklimaat). Om die reden is het logischer en efficiënter om 
artikel 18.1 onder te brengen bij artikel 12 en 13.  
  
99 
52670
