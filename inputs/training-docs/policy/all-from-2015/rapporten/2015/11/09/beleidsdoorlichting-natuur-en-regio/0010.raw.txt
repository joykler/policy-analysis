1. Inleiding 
Dit hoofdstuk gaat in op de aanleiding en het doel van de beleidsdoorlichting (paragraaf 1.1), de 
eisen die de Regeling Periodiek Evaluatieonderzoek aan de doorlichting stelt (paragraaf 1.2), de 
afbakening van de doorlichting (paragraaf 1.3), de aanpak en onderzoeksverantwoording (paragraaf 
1.4) en een leeswijzer (paragraaf 1.5). 
1.1 Aanleiding en doel Beleidsdoorlichting Natuur en regio 
Al het beleid dat valt onder de beleidsartikelen in de rijksbegroting wordt periodiek (bijvoorbeeld 
eens per vier jaar en ten minste eens in de zeven jaar) geëvalueerd in een beleidsdoorlichting. Dit is 
een verplichting die volgt uit artikel 20 van de Comptabiliteitswet. Deze beleidsdoorlichting heeft 
betrekking op artikel 18 Natuur en regio van de begroting van het Ministerie van Economische 
Zaken.  
Het doel van een beleidsdoorlichting is om inzicht te geven in de doeltreffendheid en doelmatigheid 
van het gevoerde beleid dat valt onder het betreffende begrotingsartikel. Hierbij wordt 
doeltreffendheid gedefinieerd als de mate waarin de beleidsdoelstelling dankzij de inzet van 
onderzochte beleidsinstrumenten wordt gerealiseerd. Doelmatigheid wordt gedefinieerd als de 
relatie tussen de effecten van het beleid en de kosten van het beleid.  
Door middel van de beleidsdoorlichting wordt verantwoording afgelegd aan de Tweede Kamer. 
Daarnaast heeft een beleidsdoorlichting tot doel om te leren van het gevoerde beleid.  
1.2 Regeling Periodiek Evaluatie onderzoek 
Beleidsdoorlichtingen dienen te voldoen aan bepaalde eisen en regels, zoals die door het Ministerie 
van Financiën zijn vastgelegd in de Regeling Periodiek Evaluatieonderzoek (RPE 2015). Een 
beleidsdoorlichting heeft het karakter van een syntheseonderzoek: een beleidsdoorlichting vat 
bondig samen wat bekend is over de doeltreffendheid en doelmatigheid van het beleid van een 
geheel beleidsartikel in de begroting of een substantieel, samenhangend deel daarvan. 
Een beleidsdoorlichting steunt daarmee op eerder evaluatieonderzoek naar de doeltreffendheid 
en/of doelmatigheid van het betreffende beleid. De diepgang en het detailniveau van een 
beleidsdoorlichting is dan ook afhankelijk van de onderzoeksinformatie die aanwezig is.  
Omdat een beleidsdoorlichting zich richt op de algemene doelstelling van het artikel zal het effect 
van de beleidsinstrumenten op de algemene doelstelling moeten worden beoordeeld. Het gaat met 
andere woorden om de doeltreffendheid en doelmatigheid van alle onderzochte 
beleidsinstrumenten in hun onderlinge samenhang. 
Conform de RPE 2015 bevat een beleidsdoorlichting in ieder geval de volgende onderdelen: 
a. Een afbakening van het te onderzoeken beleidsterrein. 
b. De gehanteerde motivering voor het beleid en de met het beleid beoogde doelen. 
c. Een beschrijving van het beleidsterrein en de onderbouwing van de daarmee gemoeide 
uitgaven. 
7 
52670
