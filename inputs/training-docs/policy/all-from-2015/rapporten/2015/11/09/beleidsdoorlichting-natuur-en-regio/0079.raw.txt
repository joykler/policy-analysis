5.3 Vergroten doeltreffendheid en doelmatigheid beleid binnen huidige beleidsinzet 
Ruimtelijk economisch beleid 
De mogelijkheden om binnen de bestaande begroting de doelmatigheid en doeltreffendheid van het 
beleid binnen 18.1 te vergroten hangt sterk samen met de rolinvulling van het Rijk. De opgave voor 
het Rijk is om als stelselverantwoordelijke de agenda’s van verschillende overheden te verbinden 
om zo schaalvoordelen te benutten, overheidsinspanningen te versterken en versnippering tegen te 
gaan. Deze verbindende rol wordt onder andere via regio-ambassadeurs vormgegeven. Op dit punt 
zijn bovendien al stappen gezet, zoals de focus van de Rijks cofinanciering op nationale prioriteiten, 
de mkb-samenwerkingsagenda Regio – Rijk en de MIT-regeling (Mkb-innovatiestimulering Regio en 
Topsectoren). In de MIT en de Topsectorenaanpak werken het Ministerie van Economische Zaken 
en de regio’s (provincies) samen om nationale en regionale innovatiestimuleringsinstrumenten zo 
veel mogelijk te harmoniseren en onderling te verbinden. Bij Techniekpact werken overheden, 
bedrijfsleven en onderwijs samen om de aansluiting van het onderwijs op de arbeidsmarkt in de 
technieksector te verbeteren.  
Het plaatsen van artikel 18.1 als onderdeel van artikel 12 en 13 op de begroting sluit aan bij de 
noodzaak om topsectorbeleid en ruimtelijk innovatiebeleid beter te verbinden. Beide 
beleidsterreinen kunnen zo meer in samenhang bezien worden, wat tot mogelijk tot instrumentele of 
organisatorische optimalisatie leidt. Zodoende kan, zij het op termijn en indirect, worden bijgedragen 
aan de vergroting van de doeltreffendheid of doelmatigheid van beleid.  
Natuurbeleid 
Als gevolg van de decentralisatie en de vermaatschappelijking van de natuur is het speelveld sterk 
gewijzigd. De Rijksrol is meer geconcentreerd op de stelselverantwoordelijkheid. Vanuit haar 
systeemverantwoordelijkheid voor het behoud en duurzaam gebruik van biodiversiteit is de 
Rijksinzet geconcentreerd op de wettelijke taken, internationale verplichtingen en bovenregionale 
belangen. Er zijn mogelijkheden om de doeltreffendheid en doelmatigheid te vergroten, maar die 
worden nu niet gezocht in het wijzigen van net gemaakte afspraken en budgetten. De 
mogelijkheden liggen in het verlengde van het ingezette beleid en vergen met name van de 
samenleving meer invulling om tot uitvoering te komen. Het gaat dan met name om het 
natuurinclusief ondernemen, dat gericht is op het vergroten van het natuurlijke kapitaal met zowel 
nationale effecten (bijvoorbeeld grondgebonden landbouw) als ook internationale effecten 
(verkleinen ecologische voetafdruk door andere kringlopen). 
Daarnaast zijn er mogelijkheden om met niet-financiële instrumenten de natuurkwaliteit te 
verbeteren. Daarbij kan gedacht worden aan grondruil om strategische gebieden voor het 
natuurnetwerk Nederland vrij te spelen voor inrichting als natuurgebied. Een ander voorbeeld is de 
vernatting van natuurgebieden in overleg met belanghebbenden van aangrenzende percelen. Ook 
zou het agrarisch natuurbeheer in wetgeving voorgeschreven kunnen worden, in plaats van het 
volledig en structureel te subsidiëren.  
  
76 
52670
