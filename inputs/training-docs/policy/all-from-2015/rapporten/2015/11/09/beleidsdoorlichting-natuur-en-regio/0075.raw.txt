De omslag in het denken (van bescherming van de natuur mét de samenleving in plaats van tégen 
de samenleving) heeft weliswaar geleid tot concrete initiatieven en eerste stappen ‘op weg naar’, 
maar nog niet tot een algehele omslag in het doen. Zo lijkt natuurinclusieve landbouw nog ver weg 
en lijken er meer synergiekansen te liggen tussen de Kaderrichtlijn Water (KRW) en de Vogelrichtlijn 
en Habitatrichtlijn (VHR) met name in de Natura 2000-gebieden op water. 
Ten aanzien van de nieuwe rolinvulling lijkt het Rijk nog zoekende. Voor wat betreft het doen 
uitvoeren zijn met provincies duidelijke afspraken gemaakt over inrichting en beheer van 
natuurgebieden op land. De afstemming met het Ministerie van Infrastructuur en Milieu / 
Rijkswaterstaat (als beheerder van de grote wateren) lijkt echter nog niet goed geregeld. Voor het 
stimuleren van wederzijdse versterking van ecologie en economie en de maatschappelijke 
betrokkenheid bij natuur zijn geen duidelijke doelen geformuleerd, waardoor een meetlat ontbreekt 
om te bepalen of men op de goede weg is. Het Rijk lijkt wel haar regisserende rol goed op te 
pakken, onder andere met betrekking tot Natura 2000.  
Zo entameert Nederland discussies over een efficiënte aanpak van Natura 2000 in Europees 
verband. Over de regisserende rol van Nederland met betrekking tot de mondiale biodiversiteit 
kunnen op basis van deze beleidsdoorlichting geen uitspraken worden gedaan. De belangrijkste 
uitgaven en instrumenten hiervoor staan op de begroting van Buitenlandse Zaken. Hiernaar is geen 
onderzoek gedaan. Wel is geconcludeerd dat er een versnippering van het budget is en dat er 
behoefte is aan een goed georganiseerd werkproces om te komen tot effectief handelen van 
Nederland met betrekking tot het internationale biodiversiteitsbeleid.  
72 
52670
