Managementsamenvatting 
Beleidsdoorlichting artikel 18 
Het doel van een beleidsdoorlichting is om inzicht te geven in de doeltreffendheid en doelmatigheid 
van het gevoerde beleid dat valt onder het betreffende begrotingsartikel. Deze beleidsdoorlichting 
heeft betrekking op artikel 18 Natuur en regio van de begroting van het Ministerie van Economische 
Zaken. Het artikel kent de volgende drie sub-artikelen: 
 Artikel 18.1 Versterken mainports, brainports, greenports en andere clusters gerelateerd aan 
topsectoren. 
 Artikel 18.2 Wederzijds versterken van ecologie en economie. 
 Artikel 18.3 Behouden van de (inter)nationale biodiversiteit en versterken van onze natuur. 
De centrale onderzoeksvraag is:  
In welke mate hebben de door het Ministerie van Economische Zaken gepleegde inzet en geleverde 
inspanningen in het kader van begrotingsartikel 18 bijgedragen aan een concurrerende ruimtelijke 
economische structuur, een veelzijdige natuur en een wederzijdse versterking van ecologie en 
economie en welke aanbevelingen vloeien hieruit voort? 
Decentralisatie en minder middelen  
Door de fusie van de Ministeries van Economische Zaken (EZ) en het Ministerie van Landbouw, 
Natuur en Voedselkwaliteit (LNV) zijn de middelen voor natuur en regio samengebracht op artikel 18 
van de begroting. De Rijksuitgaven bedroegen in 2010 ruim € 1 miljard en zijn afgenomen naar circa 
€ 340 miljoen in 2014. De decentralisatie van de middelen naar de provincies is een belangrijke 
verklaring voor deze vermindering van het Rijksbudget op dit begrotingsartikel. Tevens zijn er 
bezuinigingen doorgevoerd. De middelen van de provincie komen vooral uit het provinciefonds. Rijk 
en provincies besteedden samen een kleine € 700 miljoen aan regionaal economisch beleid en 
natuurbeleid in 2014.  
Ruimtelijk economisch beleid (18.1) 
Het doel van het ruimtelijk economisch beleid (sub artikel 18.1) is een concurrerende ruimtelijk-
economische structuur. Hiervoor werden de volgende instrumenten ingezet: Pieken in de Delta 
(versterken van clusters van bedrijven en kennisinstellingen), EFRO (Europese projecten regionale 
ontwikkeling), Regionale ontwikkelingsmaatschappijen en onderzoek.  
Uit een evaluatie komt naar voren dat het ruimtelijk economisch beleid een bijdrage heeft geleverd 
aan clusterontwikkeling in Nederland. Zo is het organisatorisch vermogen versterkt en heeft het 
innovatievermogen van (deelnemers in) de clusters een flinke impuls gekregen.  
  
1 
52670
