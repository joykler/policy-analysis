Natuurbeleid 
Het behoud van biodiversiteit en het vergroten van de gebruikswaarde van natuur zijn de twee 
hoofddoelen van het (rijks)natuurbeleid. In de Balans voor de Leefomgeving 2014 constateert het 
PBL dat het gevoerde natuurbeleid vruchten begint af te werpen: het areaal natuur is vergroot, 
herstelmaatregelen worden uitgevoerd en de milieu- en watercondities zijn verbeterd. […] Door 
deze inspanningen neemt sinds 2005 het aantal bedreigde soorten niet meer toe. De Rode Lijst is 
voor het eerst, weliswaar voorzichtig, korter en ook minder rood (p.17). 
Tegelijk constateert het PBL dat de kwaliteit van de natuur onvoldoende is om de vereiste gunstige 
staat van instandhouding te realiseren voor de in de Vogelrichtlijn en Habitatrichtlijn beschermde 
planten- en diersoorten. Tussen 2006 en 2012 is de staat van instandhouding, bezien over alle 
soorten en habitattypen ongeveer stabiel, waarbij de situatie voor sommige soorten verbetert en 
voor andere verslechtert. Nederland voldoet dus niet aan de eis de verslechtering te stoppen. 
Bovendien is de ongunstige staat en verslechtering nadelig voor de mogelijkheden voor 
economische ontwikkeling van gebieden. De milieudruk op de natuurgebieden is weliswaar 
afgenomen, maar is nog steeds te hoog.  
PBL (2013) stelt dat met de beoogde inzet Nederland in 2027 de juiste ruimte- en milieucondities 
kan hebben bereikt voor 65% van de voor de VHR te beschermen soorten. PBL signaleert daarmee 
een stevige beleidsopgave die nog niet geadresseerd is.  
De inzet van het kabinet op het betrekken van de samenleving is volgens het PBL nog te weinig 
uitgewerkt om op voorhand te kunnen stellen dat daarmee het bereiken van internationale 
biodiversiteitsdoelen dichterbij komt. Ten aanzien van het vergroten van de gebruikswaarde van 
natuur is de verwachting van het kabinet dat burgers en bedrijven die baat hebben bij natuur er in 
zullen investeren om dit in stand te houden. Het PBL constateert dat dit in de praktijk echter 
nauwelijks tot stand komt. Dit geldt o.a. in de als kansrijk veronderstelde recreatiesector. Bedrijven 
in de recreatiesector investeren nog nauwelijks in de natuur, dragen niet substantieel bij aan het 
behoud ervan en lijken ook niet bereid dat te gaan doen (WUR, 2013 in PBL, 2014). Dit neemt niet 
weg dat het PBL van oordeel is dat er wel degelijk kansen liggen op het gebied van integratie van 
natuur met andere sectoren.  
Eerder (in 2010) heeft ook de werkgroep IBO Natuur al geconstateerd dat er flinke financiële 
tekorten zijn: ‘Op basis van extrapolatieramingen voor verwerving, inrichting en beheer [van de 
EHS, inclusief Natura 2000] en daarnaast aan de hand van berekeningen van de kosten voor het 
herstellen van milieu- en watercondities blijkt dat de huidige beschikbare budgetten ontoereikend 
zijn om de ambities te realiseren’. De werkgroep geeft aan dat het tekort voor de investeringen voor 
de EHS (inclusief Natura 2000) tot en met 2018 circa € 2,2 miljard bedragen. Na 2018 resteren 
voornamelijk investeringen in milieucondities van circa € 1,8 miljard. Bovendien treden er tekorten 
op voor beheer van natuur. Daarbij gaat het om structurele tekorten (na 2018) tussen de € 103 en 
€ 272 miljoen per jaar. Hoewel deze berekeningen nog gebaseerd waren op de ambitie voor de 
realisatie van 728.050 ha EHS, mag worden aangenomen dat de tekorten ook in de huidige situatie 
fors zijn.  
75 
52670
