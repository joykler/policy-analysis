De middelen voor natuur op de begroting van EZ lopen alleen maar terug en het is de vraag of de 
provincies voldoende middelen hebben om dergelijke meekoppelkansen te grijpen. Terwijl met een 
beperkte aanvulling op de middelen vanuit het Deltafonds voor de KRW grote meerwaarde voor de 
natuur gerealiseerd kan worden. Dat geldt ook voor lokale en regionale combinaties van water en 
natuur.  
De grootste opgave voor het beleid ligt misschien wel in de integratie van landbouw en natuur. Er is 
nu eenmaal sprake van tegenstijdige belangen, denk aan grondwaterstanden, meststoffen en 
bestrijdingsmiddelen. Daar waar het de afgelopen tientallen jaren niet gelukt is om agrarisch 
natuurbeheer op een effectieve en efficiënte manier te realiseren, zetten provincies en het Rijk nu in 
op een nieuwe vorm met collectieven voor agrarisch natuurbeheer en natuurinclusieve landbouw. 
Deze transitie biedt weliswaar hoopvolle perspectieven, maar betreft tegelijkertijd een opgave die 
nog vele malen groter is dan het realiseren van agrarisch natuurbeheer.  
Naast de verplichtingen die Nederland heeft om in eigen land te voldoen aan de 
biodiversiteitsdoelen, heeft Nederland door gebruik van grondstoffen uit het buitenland ook impact 
op de biodiversiteit in andere landen (denk aan de import van hout, soja, palmolie, vis, etc.). 
Nederlandse inzet is dan ook om die handelsketens te verduurzamen. Een aantal Nederlandse 
bedrijven zijn koplopers op dit vlak. Met de Uitvoeringsagenda Natuurlijk Kapitaal wordt het 
bedrijfsleven gefaciliteerd en zijn er aanvullende doelen en concrete actiepunten benoemd om een 
bijdrage te leveren aan het behoud van biodiversiteit in het buitenland.  
Gebleken is dat het grootste deel van de financiële middelen die Nederland inzet voor de 
instandhouding van de internationale biodiversiteit via de begroting van het Ministerie van 
Buitenlandse Zaken loopt (circa € 60 miljoen op jaarbasis). Het gaat dan om de combinatie van 
ontwikkelingssamenwerking (armoedebestrijding, water- en voedselvoorziening en 
gezondheidszorg) en behoud van biodiversiteit. Binnen de kaders van deze beleidsdoorlichting is 
verder geen onderzoek gedaan naar de effectiviteit van deze aanpak. Wel wordt geconstateerd dat 
de aanpak versnipperd is.  
Het kabinet heeft diverse instrumenten ingezet voor de vervlechting van economie en natuur en het 
behoud en duurzaam gebruik van natuurlijk kapitaal, zoals het Programma Natuurlijk Ondernemen 
en Green Deals, de Uitvoeringsagenda Natuurlijk Kapitaal en de Maatschappelijke 
Uitvoeringsagenda Rijksnatuurvisie. Deze instrumenten zijn volgtijdelijk ontstaan en het lijkt erop dat 
stroomlijning en afstemming tussen de instrumenten wellicht nog nodig is. Het PBL constateert dat 
het beleidsconcept Natuurlijk Kapitaal nog weinig uitgewerkt is, waardoor het niet goed duidelijk is 
wat het kabinet ermee wil bereiken. Daarmee is overigens niet gezegd dat dit instrument geen 
waarde heeft. Het PBL constateert dat het instrument wel degelijk kansen kan bieden om de 
milieudruk en ruimtedruk op natuurgebieden te verkleinen. Dit moet zich echter nog bewijzen in de 
praktijk.  
Voor de Maatschappelijke Uitvoeringsagenda behorend bij de Rijksnatuurvisie 2014 geldt min of 
meer hetzelfde. De ambities in deze uitvoeringsagenda zijn hoog. De effectiviteit van het nieuwe 
beleid moet echter nog blijken. Het kabinet laat de resultaten daarom monitoren. 
  
98 
52670
