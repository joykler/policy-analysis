Zo voorzien de voorkeursstrategieën voor dijkversterkingen in een gebiedsgerichte en integrale 
aanpak. Die komt tot stand door aanpassingen aan de keringen aan te laten sluiten bij 
gebiedsontwikkelingen en daarbij meerwaarde te creëren voor functies als natuur, recreatie en 
regionale economie. 
De uitvoering van het Deltaprogramma is nog maar net gestart en kent een lange doorlooptijd. 
Uitspraken over de doeltreffendheid en doelmatigheid van natuurbeleid via het Deltaprogramma 
kunnen dan ook niet gedaan worden.  
 Programma Natuurlijk Ondernemen en Green Deals 
De Green Deal-aanpak beantwoordt aan een groeiende behoefte van partijen in de samenleving om 
zelf kansen te realiseren en waarbij men een beroep kan doen op een laagdrempelige, faciliterende 
overheid. Bij de aanpak heeft de overheid duidelijk een andere rol dan als wetgever of 
subsidieverstrekker, namelijk ‘ruimte bieden’ aan nieuwe samenwerkingscoalities om de 
vergroening van de economie te bevorderen. Het doel is initiatieven te versnellen en de 
randvoorwaarden voor groene groei te verbeteren, zodat navolging kan plaatsvinden. Om dit verder 
te kunnen uitbouwen heeft het kabinet in de EL&I begroting 2012 aangekondigd het Programma 
Natuurlijk Ondernemen te starten, een innovatieprogramma gericht op ondernemers die (willen) 
bijdragen aan behoud en ontwikkeling van natuur en biodiversiteit door uit eigenbelang te 
investeren in het (ontzien van) natuurlijk kapitaal. 
In de periode 2011 tot en met 2014 zijn 176 Green Deals afgesloten met 1090 deelnemende 
partijen. De deals die in 2013 en 2014 zijn afgesloten, kenschetsen zich door een meer strategisch 
karakter en door een groter aantal deelnemende partijen, waardoor opschalingspotentieel en het 
uitstralende effect vanaf het begin beter geborgd is. De doeltreffendheid en doelmatigheid van de 
afzonderlijke Green Deals en/of het programma is nog niet onderzocht.  
 Uitvoeringsagenda Natuurlijk Kapitaal 
Bij natuurlijk kapitaal gaat het om het vermogen van de natuur, zowel in als buiten natuurgebieden, 
om in nuttige goederen en diensten te voorzien, de zogeheten ecosysteemdiensten. Het kabinet 
heeft een Uitvoeringsagenda Natuurlijk Kapitaal opgesteld met als maatschappelijk doel om een 
transitie in gang te zetten naar een duurzame wereldeconomie om het natuurlijk kapitaal voor 
toekomstige generaties zeker te stellen. De Uitvoeringsagenda bevat vier hoofddoelen rondom 
agrogrondstoffenketens, de keten van kweekvis en wild gevangen vis, duurzaam landbouwkundig 
beheer en het in kaart brengen van Nederlandse ecosysteemdiensten. In de agenda zijn zestien 
concrete actiepunten genoemd.  
  
55 
52670
