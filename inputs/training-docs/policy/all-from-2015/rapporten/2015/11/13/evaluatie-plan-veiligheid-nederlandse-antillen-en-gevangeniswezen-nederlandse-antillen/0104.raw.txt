Het Nederlands-Antilliaanse gevangeniswezen diende op een integrale en structurele wijze 
vernieuwd te worden zodat op de transitiedatum veilige inrichtingen zouden zijn gecreëerd die 
zouden voldoen aan de CPT-normen. Daarbij is het van belang dat de veranderingen structu-
reel gemaakt zouden worden. Aan het proces van vernieuwing en verandering lag een integraal 
plan van aanpak ten grondslag. 
 
1.2.2 Doelstelling Plan Veiligheid Nederlandse Antillen en Gevangeniswezen Nederlandse 
Antillen 
 
Plan Veiligheid Nederlandse Antillen  
Het Plan Veiligheid Nederlandse Antillen bevatte een reeks van maatregelen die, wanneer zij 
zouden zijn uitgevoerd, zouden moeten resulteren in een verbetering van de veiligheidssituatie 
op alle eilandgebieden van de NA. Daarnaast maakte ook de optimalisering van het vreemde-
lingenproces deel uit van dit plan. 
 
De verbetering van de veiligheidssituatie zou enerzijds tot stand komen door het treffen van 
maatregelen gericht op een aantal specifieke criminaliteitsterreinen. Anderzijds diende de 
bedrijfsvoering van de diensten die deel uitmaken van rechtshandhavingsketen duurzaam 
verbeterd te worden. Daarbij verdiende ook de onderlinge samenhang en samenwerking tussen 
deze diensten de nodige aandacht. Met andere woorden: de aanpak moest ketengericht zijn. 
Op basis van de wensen die leefde onder de burgers van de NA en die ook waren verwoord in 
de unaniem ondersteunde motie van de Staten van de NA (van 25 november 2004), en mede 
gelet op de afspraken die daarna in het kader van de samenwerking met Nederland zijn ge-
maakt, zijn de vijf hoofddoelstellingen van het Plan Veiligheid Nederlandse Antillen als volgt 
bepaald: 
 
1. Drastische vermindering van geweldscriminaliteit (prioriteiten gewelddadige roofovervallen, 
vuurwapencriminaliteit en huiselijk geweld) en vergroten van het gevoel van veiligheid in de 
wijken 
2. Terugdringen drugscriminaliteit 
3. Intensivering bestrijding van het internationaal terrorisme 
4. Optimaliseren, stroomlijnen en coördineren van het vreemdelingenproces 
5. Duurzame verbetering en versterking van de bedrijfsvoering van de betrokken diensten 
 
Om deze hoofddoelstellingen verder te concretiseren zijn er een dertigtal aandachtsgebieden 
geformuleerd die zijn geordend naar vijf trajecten: preventie, zelfredzaamheid, repressie, 
resocialisatie en duurzame bedrijfsvorming. Voor ieder aandachtsgebied is een concrete 
doelstelling met beoogde activiteiten en resultaten geformuleerd. Deze staan beschreven in het 
PVNA. De visie bij de uitvoering van het PVNA, betrof een integrale visie en zodoende ook een 
integrale aanpak, waarbij ook preventie, zelfredzaamheid, repressie en resocialisatie in onder-
linge samenhang ingezet zouden worden om de gestelde doelen te bereiken. 
 
Bij de beoordelingen van de kwaliteit van de bedrijfsvoering werd in het bijzonder gelet op de 
zogenaamde PIOFAH factoren (Personeel, Informatie, Organisatie, Financiën, Administratieve 
organisatie en Huisvesting), waarbij ook bijzondere aandacht voor mentaliteitsverandering, 
cultuurombuiging en Communicatie binnen de justitiële instituten. 
 
In de jaren 2004 en 2005, heeft Nederland een groot aantal projecten op het terrein van de 
rechtshandhaving gefinancierd. Langs verschillende wegen is deze financiering tot stand 
gekomen. Vóór 1 november 2004 rechtstreeks vanuit Nederland. Vanaf die datum liep dat via 
USONA. De op dat moment nog lopende rechtshandhavingsprojecten zijn met ingang 1 no-
vember 2004 aan USONA overgedragen. Voor zover projecten uit deze periode thans nog in 
uitvoering zijn, zal de verdere begeleiding en monitoring plaats vinden binnen PVNA-verband.
