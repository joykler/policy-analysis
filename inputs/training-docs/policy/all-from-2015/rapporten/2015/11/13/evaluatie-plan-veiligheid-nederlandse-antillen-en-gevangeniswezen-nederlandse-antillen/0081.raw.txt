Duurzaamheid 
Hebben de investeringen bijgedragen aan het structureel veilig maken van het gevange-
niswezen voor personeel en gedetineerden waarbij de inrichtingen structureel voldoen 
aan de CPT-normen? 
 
De duurzaamheid van de investeringen en behaalde resultaten is problematisch. De voortdu-
rende tekorten in beschikbare middelen vormen een ernstige bedreiging voor de duurzaamheid 
van behaalde resultaten. Onderhoud in de verbouwde gedeelten van de instituties blijft achter. 
 
Na de zeer kritische CPT-rapportage van 2007 hadden de gouverneurs van Aruba, Curaçao en 
Sint Maarten Prof. Mr. P.C. Vegter en Mr. Dr. J. De Lange gevraagd jaarlijks te rapporteren over 
de voortgang. In een voortgangsrapportage van 2013 concluderen Vegter en Pesselse:  
 
“Na vijf bezoeken hebben we grote aarzelingen of de drie landen op middellange termijn zelf in 
staat zullen zijn om hun detentiefaciliteiten zodanig in te richten dat er geen gevaar dreigt voor 
foltering, onmenselijke of vernederende behandeling. De drie landen claimen hun onafhanke-
lijkheid, ook in hun onderlinge relatie en Nederland is steeds terughoudender met (financiële) 
bijstand. Een gemeenschappelijke politieke wil van Nederland en de drie landen is voor vermin-
dering van genoemd gevaar onontbeerlijk, maar ver weg” (Vegter, Pesselse 2013).  
 
Deze bevinding wordt gedeeld door de evaluatoren. De geuite vrees is mede op zijn plaats 
wanneer men beziet hoeveel externe pressie, financiële steun en technische ondersteuning 
nodig was om tot het huidige resultaat te komen. Gegeven de huidige politieke en financiële 
constellatie achten de evaluatoren het vrijwel onmogelijk om de detentiefaciliteiten op Curaçao 
en Sint Maarten duurzaam veilig te maken en aan de CPT-eisen te laten voldoen.  
 
Impact 
Het niet op orde krijgen (voldoen aan de CPT-normen) van de detentie faciliteiten op Curaçao 
en Sint Maarten heeft een negatieve impact op de veiligheidssituatie op de eilanden en in het 
bijzonder voor het personeel en de gedetineerden binnen deze gevangenissen. 
 
De verbeterde politiecellen en het Huis van Bewaring op Bonaire hebben een positieve impact 
op de veiligheidssituatie. 
 
Conclusies 
Duurzaamheid van de investeringen in de gevangenissen van Curaçao en Sint Maarten is 
problematisch. De middelen noodzakelijk voor nieuwbouw en onderhoud schieten tekort. 
Gegeven de huidige constellatie achten de evaluatoren het bijna onmogelijk om de detentiefaci-
liteiten op Curaçao en Sint Maarten veilig te maken en aan de CPT-normen te laten voldoen. 
 
Er wordt vanuit gegaan dat het Huis van Bewaring en de cellen op Bonaire, Saba en Sint 
Eustatius op CPT-niveau worden gehouden.
