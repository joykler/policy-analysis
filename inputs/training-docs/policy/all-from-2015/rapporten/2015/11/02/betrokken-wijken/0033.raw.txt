samenvatting
Nieuwland
Het Schiedamse Nieuwland dat tegen de pittoreske binnenstad aan ligt, wordt in een logo verbeeld
als een lappendeken van buurtjes met eigen identiteit. Dat was begin jaren 2000 de uitkomst van een
brandingsessie en het startschot voor een groot offensief tegen leegstand, criminaliteit en verloede-
ring. Hoewel er nog wel kritische geluiden klinken onder bewoners in enkele oude flats, zijn velen wel
tevreden en gehecht aan hun wijk. Er zijn ook veel actieve bewoners.
Consensus over het belang van een meer gevarieerde woningvoorraad kwam in het ‘goedkope’
Schiedam relatief laat tot stand, zodat de uiteindelijke nieuwbouwplannen voor Nieuwland niet alle-
maal voor de economische crisis af kwamen. Op enkele plekken lag jaren een bouwput.
Een opmerkelijk wapenfeit van de vernieuwing is de winkelstraat Nolenslaan, die met succes werd
opgeknapt, terwijl in het stadshart van Schiedam veel winkels leegstaan. Door goede samenwerking
met ondernemers, vastgoedeigenaar, winkelstraatmanager en gemeente is een aantrekkelijke en
veilige laan gecreëerd, met gevarieerde winkels en ondernemers die meeleven met hun klanten en
soms sociale acties voor hen organiseren. Een andere zogenaamde parel is het Wibautplein, een tij-
delijk ingericht plein met een natuurspeeltuin, een verblijfskeet en een moestuin die voor de voed-
selbank kweekt. Omwonenden beheren dit geheel en organiseren activiteiten in de keet, die zo ver-
vanging biedt voor een gesloten buurtcentrum.
De armoede was in Nieuwland in 2007 omvangrijker dan gemiddeld in de aandachtswijken.
Schiedam heeft te maken met instroom van woningzoekenden uit Rotterdam. Daarover bestaan bij
de gemeente zorgen, mede door de zogenoemde Rotterdamwet, die delen van die stad afsluit voor
armlastige huurders. In Nieuwland functioneert al twee jaar een Wijkondersteuningsteam, waar
mensen met problemen terechtkunnen. Die decentrale hulpverlening heeft veel extra vraag in de
wijk losgemaakt, en dat voedt de zorg over instroom van bewoners met problemen binnen de
gemeente.
Slotervaart
Nieuw-West is in zijn geheel een Amsterdamse aandachtswijk. In Slotervaart ligt het postcodegebied
1065 tussen de Sloterplas en de spoorlijn, als vroegnaoorlogse wijk in vrijwel authentieke staat.
Fysieke vernieuwing is hier wel ter sprake geweest, maar door de crisis kwam het niet tot uitvoering.
Dus het kan ook goed gaan zonder fysieke vernieuwing? De wijk was in aanleg al vrij gevarieerd en
veel van de aantrekkelijke eengezinshuurhuizen zijn verkocht. Bovendien lijkt de belofte dat er als-
nog flats vernieuwd of gerenoveerd kúnnen worden, de bewoners te motiveren om in een klein huis
te blijven wonen. Op eigen gelegenheid binnen Amsterdam verhuizen is immers te duur.
Nieuw-West is vooral op de kaart gekomen naar aanleiding van problemen met criminele en over-
lastgevende niet-westerse jongeren. Dat gold ook voor Slotervaart. Het veiligheidsgevoel is daar
sterk verbeterd, terwijl het aantal jongeren toenam. Criminele groepen, vooral jeugdgroepen, zijn
van straat gehaald, de laatste jaren in de vorm van de Amsterdamse Top600-aanpak. Naast repressie
biedt die aanpak ook perspectief voor de jongeren die daar ontvankelijk voor zijn. In Slotervaart zijn
daarnaast meer preventieve initiatieven door bewoners genomen en door het stadsdeel financieel
gehonoreerd. Stichting Ara Cora richt zich op sport en coaching van jongeren, terwijl de Marokkaanse
Ouderen Salon emancipatoire bijeenkomsten organiseert over onderwerpen zoals de opvoeding van
(klein)kinderen.
