veilig , schoon en ongeschonden
4.2.2 Professionals aan zet
Regie bij schoonmaak en onderhoud
Zowel in Nieuwland als in Kruiskamp is de vuilcollectie en het schoonhouden van
publieke ruimte en het groenonderhoud uitbesteed, waarbij de eigenlijke gemeentelijke
diensten werden opgedoekt, in beide gevallen rond het jaar 2000. Die uitbesteding leidde
aanvankelijk tot een te geringe gemeentelijke invloed op de kwaliteit van dat werk,
waarna in beide gemeenten de controle op de kwaliteit weer naar de gemeente werd toe-
getrokken:
De handjes kunnen we buiten laten, maar er is controle nodig van de gemeente. Na de uitbesteding
kreeg de gemeente nog wel klachten over dingen, maar moest dan meteen met een externe partner
daarover overleggen en dat was lastig. (gemeenteprofessional Nieuwland)
Amsterdam hield de eigen stedelijke diensten en daar zijn verbeteringen vooral te danken
aan voortschrijdend inzicht binnen de diensten. Vooral in de Bijlmer lijken grote slagen
gemaakt te worden met effectiever schoonmaken en daarin maatwerk leveren, nog zon-
der inbreng van bewoners overigens. Een professional van de afvalinzameling en veeg-
dienst aldaar legt uit:
Wij vegen op ‘wit bestek’. Dat houdt in dat de voorman die heeft een bepaald gebied en die gaat hij
schouwen en als hij ziet dat een bepaald gebied vies is dan gaat hij dat schoonmaken. Het is dus niet
meer zoals vroeger dat wij elke week overal komen, wij gaan echt daar naar waar het vies is.
Het terughalen van de zeggenschap naar de gemeente was heilzaam, maar ook is de
samenwerking tussen de professionele partners verbeterd. Deze betere samenwerking tus-
sen uitvoerders binnen gemeenten en corporaties kan als eenvoudige vorm van integraal
werken worden geduid: over de grenzen van de eigen organisatie heen kijken. Daaraan
draagt een centraal meldpunt bij, waar klachten over de omgeving gemeld kunnen wor-
den en waar vervolgens bepaald wordt of die klachten betrekking hebben op ruimte van
de gemeente, de woningcorporatie of een andere partij. Veel bewoners weten dat name-
lijk niet. Wat ook bijdraagt is een zichtbare aanwezigheid van mensen van de verschil-
lende organisaties, van benaderbare en makkelijk aanspreekbare personen. Belangrijk is,
zeggen de professionals, dat bewoners niet heen en weer gestuurd worden van corporatie
naar gemeente of vice versa, zoals in het verleden wel gebeurde:
A: Wie handelt een klacht af over een vuilniszak? Als er een vuilniszak op de galerij stond zei de corpora-
tie: je moet bij de gemeente zijn, want het is niet binnen. En de gemeente zei: je moet bij de politie zijn,
en zo ging dat heen en weer.
B: Nu weten we elkaar goed te vinden en werken we oplossingsgericht. Je voelt je ervoor verantwoorde-
lijk en gaat over je grenzen heen. (corporatiemedewerker en gemeenteprofessional Nieuw-
land)
