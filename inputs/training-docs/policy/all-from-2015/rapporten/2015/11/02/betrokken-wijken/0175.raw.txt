ontmoeten , sporten , spelen , integreren en ondersteunen
Knelpunt 1 Toegenomen hulpvraag door nabijheid …
De ondervraagde professionals in de wijken melden dat de decentralisaties en de nieuwe
inrichting van de hulpstructuur met wijkteams een toegenomen vraag genereren. Dat
sluit aan bij de ervaringen van Larsen et al. (2014). Terwijl bij de Achter de Voordeur-trajec-
ten de professionals bepaalden welke en hoeveel adressen bezocht werden en in welk
tempo, worden de wijkteams overvallen door bewoners die vragen of problemen hebben:
A: Als je outreachend bent, dicht bij de burger, laagdrempelig, dan zul je in eerste instantie meer vraag
oproepen. En het is inderdaad gigantisch geweest en nog wel […].
B: Ik denk dat niet de problematiek erger is, maar de drempel lager om een tweede keer aan de bel te
trekken. Dat mensen zich eerder minder lieten zien met hun problemen. (professionals Wijkonder-
steuningsteam Nieuwland)
Bij die toenemende vraag is in Nieuwland ook opgemerkt dat mensen die zelf langs
geweest zijn, soms terugkomen met een buur of familielid, dat ook graag geholpen wil
worden: ‘zodra je dus zo midden in zo’n wijk komt met zo’n integraal team en met geen
drempel, dan gaat dat heel rap, en dan nemen mensen elkaar ook mee. Kijk, er is natuur-
lijk geen drempel van eerst bellen om een afspraak te maken […]’. We zagen de rol van
ruimtelijke nabijheid al bij het ontmoeten en de sport, en ook hier komt ze om de hoek
kijken.
Knelpunt 2 … en toch nog drempels
In de Kruiskamp en in Nieuwland wordt ondanks de toegenomen hulpvraag, toch de
vraag gesteld of alle groepen wel worden bereikt via een enkel loket in de wijk. Actieve
bewoners en professionals uit migrantenkring zien dat bestaande ingangen tot hulp niet
door alle bewoners worden gevonden, en pleiten voor het laagdrempelig maken van de
hulp en voor diverse ingangen tot de hulp, bijvoorbeeld via scholen. Hun ervaring is bij-
voorbeeld dat veel mensen zich met hulpvragen tot de ouderconsulenten op school wen-
den en dan problemen aankaarten die los van hun kinderen staan:
Ik heb heel vaak gezegd: deel die loketten uit … Dat wordt niet gedaan… Zet het in een wijkcentrum, zet
het in een school, zet het in een kerk. En als ik dat zeg denkt men dat ik er eentje in de moskee wil
hebben, maar ik ga nooit naar de moskee. Maar het gaat om de doelgroep, waar gaan deze mensen
naartoe […]. (actieve bewoonster Nieuwland)
Er wordt dus alsnog een afstandsdrempel ervaren, of schroom om bij de hulpverleners
binnen te stappen. Een andere drempel kwam in Kruiskamp ter sprake en kan ook in
Nieuwland meespelen: het is soms makkelijker om problemen te bespreken met iemand
van dezelfde achtergrond:
Wij hadden het over: hoe laagdrempelig is het stip [het informatieloket] voor de allochtone bewoners?
[…] De vrijwilligers die daar zijn, zijn alleen maar autochtonen. En ik heb toen met Ravelijn contact
gezocht, omdat Ravelijn zorgt voor de vrijwilligers. Ik zei […] Kunnen jullie geen allochtonen werven
voor stip dan wordt het laagdrempeliger ook voor de allochtone bewoners om contact op te nemen, dat
ze naar binnen durven te gaan om vragen te stellen. (professional Kruiskamp)
175
