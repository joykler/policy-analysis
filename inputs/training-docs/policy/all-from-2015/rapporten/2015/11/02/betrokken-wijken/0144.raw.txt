betrokken wijken
Nieuwland werd bijvoorbeeld een verlengde schooldag ingevoerd en werden in samen-
werking met gemeente en sportverenigingen extra sportactiviteiten aangeboden op de
scholen. Op een van de scholen werden naast sport- en spelactiviteiten bijvoorbeeld ook
muzieklessen aangeboden (op de saz, een Turks snaarinstrument) en is een restaurant
opgezet voor en door leerlingen en hun ouders met materiële steun van ondernemers.
Daarnaast kunnen ouders en bewoners uit de wijk voor inburgerings- en taallessen,
andere voorlichtingsbijeenkomsten en recreatieve activiteiten terecht in de zogenaamde
‘ouderkamers’, zoals die op veel brede scholen zijn ingericht. Op een van de scholen trof-
fen we ook een zelfgeorganiseerd voedselbankinitiatief en worden ouders en bewoners
uit de wijk geadviseerd en doorverwezen naar andere instanties in de wijk. In de
Kruiskamp hebben we de naschoolse speelvoorziening de Buitenkast bezocht. De voor-
ziening wordt aangeboden door de lokale welzijnsstichting, die in nauwe verbinding staat
met de abc-school in de wijk. De sociaal-cultureel werkers van de Buitenkasten hebben
korte lijnen met de school, bijvoorbeeld om problemen rond kinderen te signaleren.
De ‘kasten’ zijn er niet alleen voor de kinderen maar fungeren ook als ontmoetingsplek
voor de ouders en bieden – als daar behoefte aan is – ook gelegenheid voor gespreksgroe-
pen of informatieve bijeenkomsten voor bezoekende ouders. Vanuit de Buitenkasten
komen aanvullende activiteiten van de grond, gerund door bewoners. Zo is een moestuin
ontstaan en wordt huiswerkbegeleiding aangeboden.
In hoeverre brede scholen in wijken daadwerkelijk bijdragen aan de individuele ontwikke-
ling van de kinderen is eerder onderzocht. Uit een evaluatie van de invloed van brede
scholen op de prestaties van kinderen in Nederland uit 2013, concludeerden de onder-
zoekers dat leerlingen op brede scholen cognitief slechter presteren dan die op controle-
scholen. Dit was te wijten aan het feit dat op brede scholen meer leerlingen zitten met een
3
leerlinggewicht (Rijksoverheid 2015). De cognitieve ontwikkeling verloopt in beide groepen
(op brede scholen respectievelijk controlescholen) in hetzelfde tempo. Daaruit conclude-
ren de onderzoekers dat het verschil tussen beide groepen kinderen niet groter wordt.
In sociaal-emotionele ontwikkeling doen beide groepen leerlingen niet voor elkaar
onder. Hoe meer bredeschoolactiviteiten worden gevolgd, des te beter de score op
sociaal-emotionele ontwikkeling (Kruiter et al. 2013: 9-10).
Ons onderzoek richtte zich niet op de individuele leereffecten, maar we vonden wel aan-
wijzingen voor een bijdrage van de scholen aan de leefbaarheid in de wijk. Onze observa-
ties bevestigen dat in de periode van de 40-wijkenaanpak nieuwe verbindingen tussen de
scholen en andere aanbieders in de wijk met activiteiten en zorg voor kinderen tot stand
zijn gekomen. Daardoor is het aanbod voor kinderen uitgebreid en kon het beter worden
afgestemd. Door de dwarsverbindingen en het gevarieerde aanbod zijn aanvullende initia-
tieven ontstaan die niet alleen voor de leerlingen van de scholen, maar ook voor ouders
en buurtbewoners belangrijk zijn. Kortom, de extra activiteiten die plaatsvinden in en
rond brede scholen in de wijken en de aanvullende taken die scholen op zich nemen voor
ouders en bewoners van de wijk illustreren dat brede scholen bijdragen aan de leefbaar-
heid in wijken.
144
