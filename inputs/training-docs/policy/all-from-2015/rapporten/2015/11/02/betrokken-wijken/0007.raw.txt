Voorwoord
Dit onderzoek verhaalt over de inspanningen en verworvenheden in vier (voormalige)
aandachtswijken; inspanningen om de leefbaarheid van die wijken te verbeteren.
Daarvoor put het rijkelijk uit gesprekken in de wijken, ingebed in literatuur. We kijken in
dit onderzoek naar de naoorlogse wijken Nieuwland in Schiedam, Kruiskamp in Amers-
foort en Slotervaart en de Bijlmer K-buurt in Amsterdam. Zoals voormalig minister
Vogelaar, die het 40-wijkenbeleid in 2007 formuleerde al aangaf, kunnen de inspannin-
gen het beste begrepen en geëvalueerd worden door zowel te tellen als te vertellen. Waar
het Sociaal en Cultureel Planbureau (scp) eerder al een onderzoek naar aandachtswijken
van het genre ‘tellen’ uitbracht, wordt hier de vervolgstap gezet door ervaringen van
bewoners, ondernemers en professionals in de wijken centraal te stellen. Ook ervaringen
in de aanloopjaren naar het 40-wijkenbeleid en recente ervaringen in de aanloop naar de
decentralisaties in het sociale domein zijn opgenomen.
Een breed spectrum van interventies komt aan bod, op het terrein van wonen, het
schoon, heel en veilig houden van de wijken, de wijkeconomie, sociale stijging van bewo-
ners, ontmoeten, integreren, sporten, cultuur en ondersteunen van bewoners met per-
soonlijke problemen.
Bijzondere aandacht is er voor de rol van bewoners in dit geheel, van ‘onbevlekte’ burger-
initiatieven en bewonersbedrijven in de wijk, tot dienstbare rollen op uitnodiging
van professionals. Integraliteit en de persoonlijke factor zijn ook aandachtspunten, net
als de vraag hoe de vertellingen te rijmen zijn met eerder tel-onderzoek.
Het scp voerde dit onderzoek uit op verzoek van het ministerie van Binnenlandse Zaken
en Koninkrijksrelaties. Bij dit ministerie (directoraat-generaal Wonen en Bouwen) waren
mw. drs. Langendijk, drs. Pennings en drs. Boksic betrokken. Wij danken hen voor de
betrokkenheid en waardevolle samenwerking. In de begeleidingscommissie zaten ook
prof. dr. Derksen (Erasmus Universiteit), mw. prof. dr. Schutjens (Universiteit Utrecht),
mw. dr. Van de Kamp (gemeente Zoetermeer). Wij zijn ook hen veel dank verschuldigd
voor hun deskundige en constructieve bijdragen tijdens het wordingsproces van dit rap-
port. Ten slotte zijn wij het Planbureau voor de Leefomgeving erkentelijk voor het maken
van de kaarten in dit boek.
Prof. dr. Kim Putters
Directeur Sociaal en Cultureel Planbureau
7
