betrokken wijken
het mindere verloop van de ervaren leefbaarheid in Nieuwland-West in de latere jaren
(zie bijlage A, te vinden op www.scp.nl bij dit rapport; we brachten deze bevinding in het
gesprek in). Het overgebleven wijkcentrum in het oostelijke deel van de wijk transfor-
meert geleidelijk tot hulppost, door de vestiging van het Wijkondersteuningsteam in dat
gebouw, een team dat in formatie nog groeien zal. Het terreinverlies van dit gebouw voor
welzijnsactiviteiten (sport en spel, themabijeenkomsten, caféfunctie) wordt door alle
geïnterviewden betreurd.
In Slotervaart sloten in de Jacob Geelbuurt twee locaties waar activiteiten werden georga-
niseerd door het welzijnswerk en moeten mensen naar Overtoomse Veld voor dergelijke
activiteiten, in het nieuwe Huis van de Wijk. Sommige bewoners die gebruikmaakten van
deze voorzieningen zijn gewoontedieren en hebben moeite met veranderingen van orga-
nisaties en de personen met wie ze te maken hebben.
Ruimten dichtbij
Het zijn in onze onderzoekswijken vooral corporatiemedewerkers geweest die signalen
afgeven dat er behoefte is aan laagdrempelige en nabije ontmoetingsplek en die hiervoor
ook ruimten uit hun woningbezit ter beschikking stellen. Dat corporaties veel oog heb-
ben voor het belang van ontmoeten in de directe woonomgeving, komt mogelijk door
hun doelgroep van huurders met een laag inkomen. Die zijn vaak minder mobiel en daar-
door meer in de buurt aanwezig en zijn ook meer op deze ontmoetingen aangewezen dan
meer welgestelde burgers (Gustafson 2009; Vermeij 2015). Een corporatiemedewerker
vindt dan ook dat de ontmoetingsfunctie van wijkcentra wordt onderschat, omdat het
‘doorbreken van anonimiteit’ daar gebeurt.
De corporatie in Kruiskamp heeft de woning geregeld die als buurthuiskamer wordt inge-
richt, een kleine benedenwoning. Dit vanwege een aanhoudende vraag van bewoners die
willen ‘ontmoeten, ontmoeten, ontmoeten’, maar het beschikbare pand van het bewo-
nersbedrijf, voorbij de Van Randwijcklaan, veel te ver vonden. De welzijnsorganisatie
helpt om voor deze buurthuiskamer een beheergroep te vormen van bewoners:
Daar komen veel vrouwen uit de buurt die elkaar daar ontmoeten. Er zijn bewoners bij betrokken die
ook bij de Buitenkast kwamen. Er zitten ook mannen bij, de buurtvaders, die er ’s avonds komen, die
krijgen daar ook een basis. Er zijn ook bewoners die een huiswerkklas willen beginnen. Ook jongeren
zoeken een plek. De buurtvaders willen hier graag koffie kunnen drinken met jongeren uit de wijk.
Dit komt echt uit de bewoners zelf. (corporatiemedewerker Kruiskamp)
De Bijlmer is in dit opzicht een bijzondere casus. Vanwege de voormalige leegstand in de
hoogbouw werd een groot deel van de appartementen bestemd voor collectieve doelen.
In de Bijlmer werd dan ook minder gesproken over sluiting van ontmoetingslocaties en
kwamen hier ook geen klachten over ter sprake, behalve onder de kerkgemeenschappen
en ongedocumenteerden die de (inmiddels gesloopte) parkeergarages gebruikten. Nadat
ons veldwerk was afgerond, kregen we alsnog bericht vanuit het stadsdeel dat er recent
wel degelijk verzoeken van bewoners gekomen zijn voor meer, nabije en goedkope (liefst
gratis) ontmoetingsruimten.
154
