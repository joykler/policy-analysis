betrokken wijken
Verwachtingen waarmaken en bijstellen: samen optrekken
Samenwerking met burgers kan verschillende vormen aannemen. Hier doelen we op de
teamverbanden waarin burgers en professionals gezamenlijk inventariseren wat de aard
van het euvel is, wat prioriteit moet hebben op welke locatie, wat de mogelijke oorzaken
en oplossingen zijn. In sommige gevallen dragen zij ook gezamenlijk zorg voor de uit-
voering. Enkele voorbeelden zijn wijkschouwteams, buurtveiligheidsteams en buurt-
tafels.
In dergelijke teamverbanden krijgen burgers de gelegenheid hun verwachtingen te for-
muleren en krijgen professionals hier direct een goed gevoel voor. Vervolgens kunnen ver-
wachtingen worden omgezet in gezamenlijke doelen waarover men consensus bereikt
heeft; zo ook over de meest geschikte aanpak. Er ontstaat draagvlak. Op deze manier
wordt de verwachting van de burger niet alleen het probleem van de professional, maar
worden burgers mede-eigenaar gemaakt van probleem en oplossing. Samenwerking in
teams is zo niet alleen een gewaardeerd instrument als het gaat om het waarmaken van
verwachtingen, maar ook voor het bijstellen ervan. Als verwachtingen worden gekoesterd
die irreëel zijn, komt men daar vaak in de loop van het werkproces vanzelf achter: men is
immers medeverantwoordelijk voor een oplossing die in dat geval heel ver weg lijkt.
Een belangrijke kanttekening is op zijn plaats bij samenwerking in teams. Deelnemers,
met name de professionals, moeten zich er altijd van bewust zijn dat de actieve bewoners
mogelijk niet spreken namens de hele wijkbevolking. Hoewel onderlinge vertrouwdheid
een soepele samenwerking bevordert, moeten hechte onderlinge contacten niet door-
slaan in een ondoordringbare inner circle. Om gevoelig te blijven voor alternatieve geluiden
en vernieuwende oplossingen moet men steeds op zoek naar verse, ook dwarse, takjes in
het netwerk.
Een toegankelijke spilfiguur: aanspreekpunt, bruggenbouwer en oliemannetje
– Een spilfiguur met een overzichtelijk werkveld is belangrijk als praktisch aanspreek-
punt en bruggenbouwer. Zo’n vertrouwd gezicht dat regelmatig in de wijk te zien is,
motiveert als oliemannetje professionals en actieve bewoners ook om hun bijdrage te
blijven leveren.
Een tweede principe dat zich in verschillende domeinen in de wijk veelbelovend toonde
(naast aansluiten bij verwachtingen), is de toegevoegde waarde van toegankelijke en
beschikbare spilfiguren op strategische posities in de wijk. Dat hoeft niet een enkele cen-
trale figuur te zijn die alle mogelijke vraagstukken en partijen aan elkaar verknoopt.
Dergelijke ambitieuze integraliteit leidt mogelijk tot een onontwarbare kluwen van
dwarsverbanden die zoveel ingenieuze planning en afstemming vraagt dat eventuele
winst aan efficiëntie en daadkracht al gauw verloren gaat. Ons viel juist de efficiëntie en
waardering op van mensen die binnen een redelijk afgebakend werkveld de burgers weten
te bereiken en te verbinden, waarvan de winkelgebiedmanager een voorbeeld is. Een der-
gelijke spilfiguur kan ten minste drie nuttige functies in de wijk in zich verenigen.
