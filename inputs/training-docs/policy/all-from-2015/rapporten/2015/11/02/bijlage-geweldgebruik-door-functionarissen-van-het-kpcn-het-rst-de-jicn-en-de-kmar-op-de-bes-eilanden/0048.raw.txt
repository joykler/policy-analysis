ANALYSE 
Wet- en regelgeving 
De geoefendheid van de functionarissen binnen de JICN is beschreven in de Geweldsinstructie BES 2014. Tevens geldt 
de Regeling Toetsing Geweldsbeheersing. Ook is er een ambtsinstructie beschikbaar. De wettelijke basis voor eisen 
omtrent geoefendheid in en het gebruik van geweldsmiddelen is dus voor functionarissen van de JICN geregeld.   
Geoefendheid en toetsing 
Binnen de JICN wordt structureel geoefend en getoetst op de vereiste beroepsvaardigheden met betrekking tot 
geweldgebruik. Trainingen en werk(oefen)weken zijn verplicht en worden ingeroosterd op werkdagen. 
De functionarissen van de JICN die een vuurwapen dragen zijn hiervoor allen geoefend en bevoegd. Hier wordt actief 
op gestuurd door de directie. Ook worden consequenties verbonden aan het niet voldoen aan formele eisen. Zo 
worden vuurwapens ingenomen en is het mogelijk functionarissen uit het Intern Bijstandsteam te halen.  
De JICN heeft momenteel geen eigen instructeurs, toetsers of oefenruimte beschikbaar. Om deze reden heeft het een 
samenwerkingsverband gesloten met het KPCN. Echter, de beperkingen bij het KPCN met betrekking tot de 
opleidingsinstructeur hebben direct invloed op de JICN. Om deze afhankelijkheid te verminderen heeft de JICN 
inmiddels zelf gecertificeerde toetsers in huis. 
Melding en registratie incidenten geweldgebruik 
Alle respondenten zijn bekend met de procedures rondom het melden van geweldgebruik. Als zij of hun meerdere een 
geweldsrapportage hebben moeten opmaken, dan wordt hier altijd terugkoppeling op gegeven. Nadat er over het 
complex een net is gespannen om het binnen gooien van contrabande tegen te gaan, nemen respondenten een daling 
van geweld waar. Ook het gebruik van voet- en koppelboeien tijdens het transport van gedetineerden heeft  volgens 
betrokkenen aan deze daling bijgedragen. DJI geeft evenwel aan dat het gebruik van voetboeien niet binnen de kaders 
van de Geweldsinstructie BES past.  
Opslag en inspectie geweldsmiddelen 
Ten aanzien van de opslag en inspectie van geweldsmiddelen is een functionaris aangewezen die de wapens registreert 
en inspecteert. De vuurwapens worden enkel uitgegeven bij gedetineerdenvervoer. Dit gebeurt altijd door de 
leidinggevende.  
Gedetineerdenvervoer 
De JICN op Bonaire is tevens verantwoordelijk voor gedetineerdenvervoer. Echter, respondenten geven aan dat zij niet 
over de juiste middelen beschikken om dit op een zo veilig mogelijke wijze plaats te laten vinden. Zo staat de wijze 
waarop het hoog risico gedetineerdenvervoer is vormgegeven momenteel niet in verhouding tot de gevaarzetting op 
het eiland. Dit kan tot risicovolle situaties leiden voor gedetineerden en functionarissen van de JICN. 
 
47
