1. INLEIDING 
1.1. Aanleiding  
De Raad voor de Rechtshandhaving (hierna: de Raad) is belast met de algemene inspectie van de organisaties van de 
justitiële keten op onder meer Bonaire, Sint Eustatius en Saba (de BES-eilanden). De Raad kijkt daarbij naar de 
effectiviteit, de kwaliteit van de taakuitoefening en het beheer. Daarnaast is de Raad belast met de algemene inspectie 
van de kwaliteit en effectiviteit van de justitiële samenwerking. In haar jaarplan heeft de Raad de te onderzoeken 
thema’s voor 2014 vastgelegd. Eén van deze onderwerpen is de toepassing van de geweldsbevoegdheid door 
overheidsorganisaties.  
Functionarissen werkzaam bij het Korps Politie Caribisch Nederland (KPCN), het Recherche Samenwerkingsteam (RST), 
de Justitiële Inrichting Caribisch Nederland, locatie Bonaire (JICN) en de Koninklijke Marechaussee (KMar) beschikken 
allen over de bevoegdheid geweld te gebruiken. Hiervoor dient te worden voldaan aan bepaalde voorwaarden. Deze 
voorwaarden zijn vastgelegd in wet- en regelgeving. Het gebruik van geweld moet zoveel mogelijk worden voorkomen 
en enkel proportioneel worden ingezet. Dit vereist dat de functionaris die uit hoofde van zijn functie bevoegd is om 
geweld te gebruiken op de hoogte is van het wettelijk kader en de bijbehorende bevoegdheden. Ook dient deze 
functionaris voldoende geschoold te zijn in het gebruik van geweldsmiddelen. Vervolgens is in de geweldsinstructies 
van bovengenoemde organisaties beschreven dat elke geweldsaanwending door de functionaris wordt gemeld en 
geregistreerd.  
Het gebruik van geweld(middelen) door de overheid kan een grote impact hebben op zowel de betrokken ambtenaar 
als de burger(s). De bevoegdheid om bij de taakuitoefening onder omstandigheden geweld te mogen gebruiken 
onderscheidt bovengenoemde organisaties van andere overheidsdiensten. Het is van belang dat op dit vlak de vinger 
aan de pols wordt gehouden en met regelmaat wordt getoetst of de organisaties aan de daartoe gestelde normen 
voldoen.  
In onderliggend rapport schetst de Raad een beeld van de kaders en randvoorwaarden die moeten leiden tot een juiste 
toepassing van de geweldsbevoegdheid door functionarissen van het KPCN, het RST, de JICN en de KMar op de BES-
eilanden.  
1.2. Doel van het onderzoek 
Door middel van dit onderzoek wil de Raad inzicht verkrijgen in de kaders en randvoorwaarden, en de invulling 
daarvan, die betrekking hebben op de toepassing van de geweldsbevoegdheid door functionarissen bij het KPCN, de 
KMar, het RST en de JICN. De Raad wil een beeld verkrijgen van het beleid dat door de organisaties wordt gevoerd en 
de kwaliteit van de uitvoering hiervan.  
1.3. Centrale vraagstelling 
Uit de doelstelling van het onderzoek vloeit de volgende centrale onderzoeksvraag voort:  
Wat zijn de kaders en randvoorwaarden voor het toepassen van de geweldsbevoegdheid voor functionarissen van het 
KPCN, het RST, de KMar en de JICN op de BES-eilanden? En op welke wijze wordt hier uitvoering aan gegeven? 
13
