bijvoorbeeld aanzienlijk sneller bij het minste of geringste het vuurwapen. De functionarissen zijn nu beter 
doordrongen van het proportionaliteitsbeginsel.  
Het KPCN investeert vooralsnog niet in het oefenen en toetsen van de fysieke vaardigheden van de functionarissen. 
Verschillende respondenten benadrukken dat de basisconditie van het merendeel van de executieve functionarissen 
ondermaats is en dat het wenselijk is om hier meer in te investeren. Uit gesprekken met functionarissen op Sint 
Eustatius blijkt dat zij ten tijde van het onderzoek aan de opbouw van een goede fysieke conditie werken met oog op 
toekomstige verplichtingen. Zo is er op het eiland iedere ochtend de mogelijkheid om voor de dienst de fysieke 
vaardigheid te trainen. Daarnaast is er jaarlijks een sportdag. Het is niet gebleken of en in welke mate van deze 
faciliteiten gebruik worden gemaakt. Op Bonaire geven betrokkenen aan dat het oefenen en trainen van de fysieke 
vaardigheid geleidelijk zal worden opgebouwd. De fysieke conditie wordt niet structureel beoefend door alle 
executieve functionarissen; respondenten van het KPCN geven aan dat hier winst te behalen valt. Wel bestaat de 
mogelijkheid om in het bij het bureau gelegen stadion aan de conditie te werken. Het KPCN faciliteert de medewerkers 
bovendien in de mogelijkheid om tegen een gereduceerd tarief te sporten bij lokale sportscholen. 
2.3.2. Faciliteiten 
Het opleiden en oefenen van de functionarissen vindt plaats op de schietbaan en in verschillende gehuurde ruimtes op 
Bonaire. De meningen over de kwaliteit van de opleidings- en oefenfaciliteiten is verdeeld. Zo zijn verschillende 
functionarissen tevreden over de beschikbare faciliteiten. Andere respondenten zijn minder tevreden, zij vinden het 
kostbaar en onhandig om iedere keer (andere, veraf gelegen) locaties te moeten huren. Het KPCN heeft de schietbaan 
in 2013 enige tijd niet gebruikt in verband met onvoldoende veilige omstandigheden. Het was namelijk mogelijk om – 
zonder enige vorm van belemmering – op de schietbaan te komen. Andere respondenten geven aan dat het voor de 
lokale bevolking altijd helder is wanneer er op de schietbaan wordt geoefend, omdat dit door het gebruik van vlaggen 
wordt aangegeven. Uit wederhoor blijkt dat de lokale bevolking door middel van krantenadvertenties op de hoogte 
wordt gebracht van de oefenmomenten van het KPCN. Ook zijn de weersomstandigheden op het eiland direct van 
invloed op het wel of niet kunnen gebruiken van de schietbaan.  
Zoals beschreven volgen functionarissen die werkzaam zijn op de Bovenwinden op Bonaire de 
schietvaardigheidstrainingen. Deze zijn al dan niet gekoppeld aan de MBO-4 opleiding. Dit is een kostbare, tijdrovende 
en tijdelijke situatie, waardoor momenteel wordt nagedacht over het bouwen van een schietbaan op Sint Eustatius. 
Deze schietbaan zou bij voorkeur in samenwerking met relevante partners moeten worden gebouwd. Op de 
Bovenwinden is er op Sint Eustatius gelegenheid tot het oefenen van andere vaardigheden dan de schietvaardigheid. 
Dit is in tegenstelling tot de situatie in Saba, waar - hoewel er wel tijd en ruimte is om de vaardigheden in theorie te 
bestuderen –geen ruimte beschikbaar is om te sporten. De reden hiervoor is dat het hotel waarmee een contract was 
afgesloten voor het gebruik van de fitnessruimte, inmiddels is gesloten voor verkoop en er geen sportschool aanwezig 
is op het eiland. 
Ten tijde van het onderzoek werd door het KPCN, de KMar en de JICN gesproken over het opzetten van een 
gemeenschappelijk trainingscentrum op Bonaire met daarin een dojo en een overdekte schietbaan. Een dergelijk 
gedeeld centrum heeft verschillende voordelen volgens respondenten: het delen van de instructeurs, het delen van 
kosten voor huur van trainingsfaciliteiten en te allen tijde kunnen trainen. Echter, er kleeft ook een nadeel aan: de 
19
