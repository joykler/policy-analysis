wonen : herstructurering en verkoop
In drie van de vier cases is een flink deel van de woningvoorraad geherstructureerd; alleen
in ons postcodegebied binnen Slotervaart was dit niet zo. Daar was de verkoop van sociale
huurwoningen juist wel substantieel (zo’n 15% tussen 2001 en 2011), waar dat in de andere
wijken veel minder was. Een verklaring voor de aparte positie van dit deel van Slotervaart
is dat de bebouwing daar in aanleg heterogener van karakter was dan in de andere wijken.
Nabij de Sloterplas domineren eengezinshuizen en juist daarvan zijn er veel verkocht. Dat
wijkdeel functioneert als aparte buurt en kent een andere bewonerssamenstelling dan de
huurflats. Ze hebben weinig met elkaar te maken.
Professionals unaniem over noodzaak herstructurering
In de drie wijken waar herstructurering op flinke schaal aan de orde was, zijn de profes-
sionals het sterk met elkaar eens dat dit een belangrijke, zo niet de belangrijkste interven-
tie was. Kleinere beheermaatregelen hadden onvoldoende verbetering gebracht en de
grote verbouwing wordt dan ook als een keerpunt gezien. Een belangrijk element hierin is
dat sociale problemen zoals criminaliteit, vervuiling en overlast door hun omvang de
gemeente en corporaties boven het hoofd groeiden. In alle verhalen staat het beter sprei-
den of verdelen van probleemburgers centraal. Pas dan ziet men voldoende kans om de
resterende bewoners met problemen bij te staan en degenen die problemen geven tot de
orde te roepen.
Het verdunnen van de problematiek in de wijk ontlast hulp- en dienstverleners en mede-
bewoners. Verschillende professionals in de sociale sector redeneren vanuit de (terug-
lopende) hulpverleningscapaciteit in de wijk en definiëren vandaaruit of er in de wijk nog
plaats is voor nieuwe instromers met sociale problemen. Met andere woorden: er is geen
vast ijkpunt. Als de hulpverlening terugloopt, is de instroom snel te groot. Ook veel bewo-
ners zien liever geen instroom van mensen die zich ‘anders’ gedragen. Zo doet zich de
paradoxale situatie voor dat ondanks de herstructurering nog steeds het gevoel leeft dat in
de resterende oudbouw teveel mensen met problemen instromen, bijvoorbeeld vluchte-
lingen. Dit geluid was het sterkst in Nieuwland, dat zich in een kwetsbare woningmarkt-
regio bevindt vergeleken met de andere cases.
Bewoners ook positief, maar kritischer
De blik van de bewoners die wij spraken over deze thematiek, merendeels oudbouw-
bewoners, wijkt in twee richtingen af van die van de professionals. Aan de ene kant zijn er
veel bewoners die het proces van heel dichtbij bekijken. Ze kijken naar hun eigen buurtje
en hun positie daarbinnen: werd hun buurt mooier en veiliger, hoe hadden ze zich hun
eigen wooncarrière voorgesteld en kregen ze ook een beter huis? Sommigen reageren
vanuit een onveranderd wooncomplex alsof de nieuwbouw helemaal niet bestaat; ze
komen er niet. Weer anderen zien zich geconfronteerd met nabije nieuwbouwbewoners
die andere normen hanteren, wat kan botsen.
Maar we spraken ook verschillende bewoners die een opmerkelijke helicopterview aan de
dag legden door op te merken dat de vertrokken bewoners een probleem voor andere
bestuurders zullen vormen, zolang hun problemen niet aangepakt zijn. Ons viel op dat dit
