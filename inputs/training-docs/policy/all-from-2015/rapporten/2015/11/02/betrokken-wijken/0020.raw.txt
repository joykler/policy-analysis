betrokken wijken
Toch komen zorgen bovendrijven rond twee aan elkaar rakende thema’s: het onderhoud
van de sociale infrastructuur in de wijk en de organisatie van de hulpverlening.
Sociale infrastructuur vergt onderhoud
– Bewoners en woningcorporaties hechten veel belang aan ontmoeten in de buurt.
De actieradius van bewoners is soms opmerkelijk klein. Ontmoetingen bevorderen
het veiligheidsgevoel, halen mensen uit hun isolement, motiveren tot actie en helpen
bij het vroeg signaleren van problemen. Die sociale infrastructuur vergt investeringen.
Ontmoeten wordt in de landelijke doelen voor het 40-wijkenbeleid niet genoemd, ver-
moedelijk omdat het vaak instrumenteel is voor ‘hogere’, wel genoemde doelen, zoals
veiligheidsgevoelens, gezondheid of integratie. In enkele gemeentelijke plannen, met
name in Nieuwland, wordt het wel expliciet genoemd. Veel mensen die wij spraken hech-
ten sterk aan ontmoeten binnen de wijk en ook binnen de eigen buurt. Dit lijkt het sterkst
bij de woningcorporaties te leven. Ontmoeten draagt bij aan publieke familiariteit, wat
het veiligheidsgevoel verbetert. Daarnaast haalt het bewoners uit hun isolement en dat
kan van belang zijn voor het geestelijk welzijn van de betrokkene. Het is in die hoedanig-
heid ook een vorm van laagdrempelig onderling hulpbetoon. Ten slotte zijn ontmoe-
tingsarena’s ook plekken waar potentiële vrijwilligers gevonden en aangesproken kunnen
worden.
Vooral de woningcorporaties onderstrepen dat ontmoeten ook dicht bij de woning, in de
eigen buurt mogelijk moet zijn en betreuren sluiting van wijkcentra, bibliotheekfilialen
en andere trefpunten, net als de bewoners die daar gebruik van maakten. Indicatief voor
de beperkte actieradius van veel bewoners van de wijken is, behalve de drempels die
spoorwegen en grotere wegen blijken te vormen bij het bezoeken van voorzieningen, ook
de sportdeelname. Die is aanmerkelijk lager bij aandachtswijkbewoners, maar bleek in
Nieuwland flink toe te nemen zodra de verenigingen zich binnen de wijk met activiteiten
manifesteren.
In de vier wijken zijn diverse wijk- en buurtcentra en culturele voorzieningen gesloten.
Velen betreuren dit, maar er zijn ook stemmen (bij gemeenten en een enkele onder-
nemer) die menen dat activiteiten ook elders kunnen worden ondergebracht, zoals bij
sportverenigingen, kerken, moskeeën of, zoals in Kruiskamp, de accommodatie van het
bewonersbedrijf. De ervaring van de woningcorporaties is dat mensen niet alleen graag
binnen hun eigen woonbuurt willen ontmoeten, maar ook op ‘neutrale grond’. Daartoe
richten deze corporaties buurthuizen in. Soms voldoen tijdelijk ingerichte ruimten aan
deze wens, zoals in Nieuwland op plekken die wachten op nieuwbouw. Maar de tijdelijke
voorziening laat zich al bijna niet meer wegdenken.
Onze respondenten hechten ook waarde aan het organiseren van activiteiten waar ver-
schillende groepen elkaar ontmoeten. De dikwijls verguisde buurtbarbecue is er daar één
van; corporaties grijpen dergelijke activiteiten graag aan om op een informele manier in
contact te komen met hun huurders. Wel is er een vrij algemeen gedeeld gevoel, zeker ook
bij actieve bewoners, dat de tijdgeest en de financiële omstandigheden ernaar zijn om pri-
