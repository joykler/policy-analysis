1 Narratieve tour
1.1 Aanleiding: tel en vertel
Terugblik op het 40-wijkenbeleid
De afgelopen tien jaar is er in achterstandswijken van alles ondernomen om de mensen
die er wonen meer tevreden te stemmen. De wijkactieplannen voor de 40 aandachts-
wijken die voormalig minister Vogelaar in 2007 liet aanwijzen voor extra inspanningen,
waren meestal een vervolg op eerdere inspanningen, zoals onder het Grotestedenbeleid.
Dat was nog niet afgelopen toen voor 40 aangewezen wijken in 18 steden de inspannin-
gen nog geïntensiveerd werden. Daarbij werden brede doelen geformuleerd rondom
beter wonen, onderwijs, arbeidsparticipatie, veiligheid en integratie. Daaraan werden
later nog gezondheid, sport en cultuur toegevoegd. Op deze terreinen bestonden in de
aandachtswijken forse achterstanden op veel andere stadswijken en de gedachte was dat
samenhangende inzet op die verschillende fronten nodig is om verschil te maken. Ver-
schil met de situatie voordien in de wijken, en juist een kleiner verschil met die andere,
betere wijken.
In de academische wereld barstten al snel discussies los over de vraag of die 40 wijken nu
echt het meest problematisch waren, of de aanwijzing ze niet zou stigmatiseren, of de
gekozen indicatoren wel deugden, of de problemen van de bewoners nu vooral werden
aangepakt of dat problemen verplaatst werden door sloop van de minder goede wonin-
gen. De discussies maakten duidelijk dat de gestelde doelen op verschillende manieren
nagestreefd kunnen worden. Verschillende lokale contexten maken dat ook logisch,
immers, de ruimtelijke en bestuurlijke inbedding van de wijken verschillen, net als de
inzichten en middelen van lokale spelers.
Bestuurders, professionals en tal van bewoners in de wijken gingen monter aan de slag of
vervolgden de ingeslagen weg, al werden de beloofde rijksmiddelen al snel terug-
geschroefd. In de beleving van velen hield het aanvullende beleid in 2012 op, toen de
rijksinvesteringen van tot dan toe ongeveer 300 miljoen euro door een nieuw kabinet en
onder een veranderd economisch gesternte stopten. Formeel loopt het 40-wijkenbeleid
acht tot tien jaar, waarbij in verschillende gemeenten het startmoment verschilde, afhan-
kelijk van het moment waarop afspraken in een charter werden vastgelegd. Ondertussen
zijn de woningcorporaties onder vuur komen te liggen vanwege activiteiten die te ver bui-
ten de zogenaamde kerntaak liggen (zoals de aankoop van het schip de ss Rotterdam) en
vanwege financiële missers rond derivaten (zeer grootschalig bij Vestia), waarop verhuur-
dersheffingen volgden. De gemeenten hebben ondertussen te maken gekregen met de
decentralisaties in het sociale domein, en een stormachtig korte aanloop daarnaartoe.
Ze moeten meer zorgtaken met minder middelen gaan uitvoeren. De Nederlandse samen-
leving evolueert van een verzorgingsstaat naar een verzorgingsstad, met alle complicaties
van dien (Putters 2013).
35
