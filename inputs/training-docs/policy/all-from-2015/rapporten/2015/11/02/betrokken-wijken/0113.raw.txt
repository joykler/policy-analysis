veilig , schoon en ongeschonden
4.2.1 Vervuiling en vervuilers
Beleving van vervuiling
Uit verschillende verhalen van bewoners en professionals wordt duidelijk dat er wat
betreft een schone en ongeschonden wijk heel veel bereikt is. De grootste slagen lijken
gemaakt te zijn begin jaren 2000, ook in samenhang met de sloop en nieuwbouw. Bij de
sloop speelden vervuiling en verloedering immers een belangrijke rol, naast een te ruim
aanbod van verouderde woningen. Verbetering van het onderhoud van de wijken is nadien
doorontwikkeld, deels door technische veranderingen in de collectie van vuil. Toch heeft
het thema in alle wijken nog volop de aandacht: ‘We zijn er nog niet. Vervuiling wordt
nog steeds als grootste ergernis aangemerkt. In sommige straten zorgt een aantal mensen
structureel voor deze vervuiling. Daar is het dweilen met de kraan open’ (professional
Slotervaart).
Ook zijn er slingerbewegingen, omdat hier en daar recent ook weer op schoonmaak is
bezuinigd. Doordat niet iedereen even lang kan terugkijken en er plaatselijke verschillen
zijn binnen de wijk, delen niet alle bewoners hetzelfde beeld over schoon en heel.
Mensen die nog maar enkele jaren in de wijk wonen, zijn eerder getuige geweest van een
(relatief kleine) achteruitgang in het schoonmaakpeil, terwijl degenen die er lang wonen
een aanmerkelijk vuilere omgeving hebben meegemaakt:
Tien jaar geleden was het echt vies, vooral in mijn straat, mensen gooiden echt luiers over het balkon.
Daar zijn we nu echt vanaf. [...] Er wordt ook voldoende schoon gemaakt. […] Daar ben ik blij mee. […]
Containers en pasjes. Ze doen er heel veel aan om het schoon en heel te laten. (bewoner Nieuwland)
Daar waar achteruitgang wordt gespot, is sprake van ongunstige veranderingen in en rond
de eigen flat:
Het is meer rommelig. Vroeger gooiden ze alles gelijk weg maar nu wordt alles maar op de straat
gegooid en in de hallen. Daar wordt nu niet meer op gelet, en dat was een paar jaar terug wel, toen ik
hier pas kwam wonen. (bewoner Nieuwland)
Een geregelde wisseling van bewoners maakt dat het krediet van sterke verbeteringen in
voorbije jaren erg vergankelijk is. Recente bewoners hebben die eerdere, zeer vervuilde
staat immers zelf niet beleefd. Voor hen telt alleen het nu. Dat geldt in zekere mate ook
voor bewoners die wel lang kunnen terugkijken. Recente achteruitgang lijkt zwaarder te
wegen dan grote verbetering over een lange reeks van jaren. Daar komt bij dat waar de
publieke ruimte over het geheel genomen een (zeer) verzorgde indruk maakt, in elk geval
in de beleving van de onderzoekers, dat soms heel anders is voor minder publiek zicht-
bare, collectieve binnenruimten. En die semipublieke ruimten zijn voor de bewoners juist
heel dichtbij. Sterk vervuilde portieken en defecte liften zijn een sterke domper op het
woongenot. Ze worden onder meer geweten aan onvoldoende beheer door de woning-
corporaties of andere verhuurders, onder invloed van bezuinigingen. Dat lijkt in Nieuw-
land meer aan de orde dan in de andere onderzoekswijken:
113
