betrokken wijken
De Achter-de-voordeur-projecten zijn in de onderzoekswijken Kruiskamp en Nieuwland
niet gecontinueerd, onder meer vanwege het arbeidsintensieve en kostbare karakter
ervan. Ook werd de vraag wel gesteld hoe frequent eenzelfde adres bezocht zou moeten of
kunnen worden.
Ook in onderzoek van (Partners en Pröpper 2010: 13, 14) werd onzekere financiering als
een knelpunt genoemd. Dat kwam ook doordat de generalistische, multidisciplinaire aan-
pak moeilijker te financieren is vanuit verkokerde budgetten Bij de sociale wijkteams zou
dat niet meer moeten spelen; we kijken hierna naar de prille ervaringen met decentralisa-
tie van de hulpverlening.
6.5.2 Decentralisatie van de hulpverlening
3 d’s
In de aanloop naar de decentralisaties van de Jeugdwet, de Participatiewet en de nieuwe
gemeentetaken onder de Wet maatschappelijke ondersteuning per 1 januari 2015 (de
zogenaamde 3d’s) hebben veel gemeenten de ondersteuningsstructuur die bij deze wetten
hoort naar de wijken gebracht, zodat voorzieningen en hulp dichter bij de burgers kun-
nen worden georganiseerd. In de onderzoekswijken wordt inmiddels – zoals in veel
andere steden – gewerkt met wijkteams. Wijkteams zijn niet overal hetzelfde qua samen-
stelling en werkwijze; ze zijn nog volop in ontwikkeling (Oude Vrielink et al. 2014). Wat
wij hier optekenen zijn de ervaringen van de respondenten met de transitie in de onder-
steuningsstructuur in de wijken, de meerwaarde die ze in de veranderingen zien en de
kanttekeningen die ze erbij plaatsen.
Vooral in Kruiskamp en Nieuwland kregen we veel te horen over de eerste schermutselin-
gen met de decentralisaties in het sociale domein. De decentralisaties leefden sterk bij de
betrokken professionals, maar ook bij de bewoners die we spraken. Omdat de nieuwe
structuren nog maar enkele jaren functioneren, zijn ze in feite in een opstartfase. Volgens
een meta-analyse van maatschappelijke kosten-batenanalyses van sociale wijkteams
(Larsen et al. 2014) zijn de in dat onderzoek bekeken, opstartende wijkteams nog geen van
alle financieel rendabel en ook nog niet maatschappelijk rendabel. Verleende hulp is vol-
gens hen maatschappelijk rendabel als deze leidt tot een hogere kwaliteit van leven en
betere schoolprestaties, en een positief effect heeft op overlast en veiligheid. Die zaken
zijn in de studie in geld uitgedrukt en gewogen. Bij de financiële kosten-batenbalans
wordt overigens niet duidelijk of besparingen in de kosten door efficiëntie en synergie in
de behandeling van problemen worden bereikt (zoals de bedoeling is) of door terugdrin-
gen van de vraag om hulp. In de meta-evaluatie wordt aanbevolen om een te grote hulp-
vraag te vermijden, vanwege negatieve financiële consequenties daarvan.
Mogelijk is het te wijten aan de opstartfase, maar vooralsnog zijn in de gesprekken vooral
knelpunten genoemd, vijf in getal. We lopen ze hier langs.
