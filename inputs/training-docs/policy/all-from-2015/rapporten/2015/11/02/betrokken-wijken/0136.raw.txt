betrokken wijken
de inzet van ondernemers voor de lokale leefbaarheid (Schutjens en Steenbeek 2010:
146-148).
Kanttekening bij de inzet voor winkelgebieden is het ad-hockarakter van bijvoorbeeld de
aanstelling van winkelstraatmanagers. Hoewel winkelstraatmanagement vanaf het begin
is bedoeld als een tijdelijke maatregel, kan het vooral in kwetsbare winkelgebieden in
aandachtswijken belangrijk zijn om een meer structurele oplossing na te streven; bijvoor-
beeld in de vorm van een onderhoudscontract, waarmee de winkelstraatmanager ook in
een periode waarin de situatie van het winkelgebied is gestabiliseerd, een vinger aan de
pols kan houden:
In de loop van de jaren is dat zeg maar op en neer gegaan als het gaat om hoeveel uren je had. Het was:
hoeveel geld had de gemeente? En hadden ze het ervoor over om daarmee door te gaan? […] Ik denk dat
het gemiddeld aantal uur ongeveer acht uur is geweest per week. Je deed wel meer, want als je eenmaal
bezig bent dan kijk je niet op een uurtje meer of minder. […] Wat ik dus wel vind in dit soort zaken, in
zijn algemeenheid, altijd vechten voor je eigen voortbestaan van het winkelstraatmanagement, dat is
gewoon dodelijk. Dat is vervelend voor de winkeliers want die zeggen: ben je er volgend jaar nog?
(winkelstraatmanager Nieuwland)
Kortom, de persoonlijke factor is belangrijk voor het welslagen van interventies voor
winkelgebieden. Winkelstraatmanagers hebben een intermediaire positie tussen onder-
nemers en andere spelers in de wijk. Zij hebben de positie, de tijd en de vaardigheden om
problemen bij de juiste instanties aan te kaarten en te zorgen dat ze daadwerkelijk opge-
lost worden. Betrokken ondernemers kunnen een deel van die rol ook op zich nemen,
maar de inspanningen die dat vergt gaan toch vaak de spankracht van individuele onder-
nemers te boven. Het belang van personen laat tegelijkertijd de kwetsbaarheid van
inspanningen voor de wijkeconomie zien. Bij het stoppen van financiering voor winkel-
straatmanagement of het wegvallen van dragende actieve ondernemers, bestaat het risico
dat opgebouwde relaties en verworvenheden van een schoon en veilig winkelgebied ver-
loren gaan.
5.3 Sociale stijging
Behalve op het verbeteren van de situatie in winkelgebieden, zoals we hiervoor beschre-
ven, hebben gemeenten in de aandachtswijkenperiode ingezet op sociale stijging: ‘een
individueel ontwikkelingsproces waarbij mensen hun sociaaleconomische positie verbe-
teren, objectief gemeten en/of subjectief beleefd’ (Platform31 2015b). Kortom, na de meer
gebiedsgerichte interventies in winkelgebieden van de vorige paragraaf, gaan we hier in
op persoonsgerichte inzet ter bevordering van de sociaal-economische positie van bewo-
ners. We besteden aandacht aan activiteiten die direct verband houden met de bedrijvig-
heid in de wijk, zoals de bijdrage van lokale ondernemers aan sociale stijging in de buurt
en de inzet van gemeenten om startend ondernemerschap te bevorderen. Daarnaast staan
we kort stil bij de inspanningen van gemeenten op het vlak van arbeidsparticipatie Onder-
wijs komt in 5.4. aan bod.
