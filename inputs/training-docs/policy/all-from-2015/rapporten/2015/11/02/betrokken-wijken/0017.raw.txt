samenvatting
maar kent ook een groot verplaatsingsrisico. Dit kan worden ondervangen door samen
met omwonenden – en zo mogelijk met de hanggroep zelf – op zoek te gaan naar een
alternatieve hangplek die wel op draagvlak kan rekenen. De valkuil van snelle, tijdelijke of
halve oplossingen is dat eerst hoop en verwachting onder bewoners worden gewekt,
gevolgd door desillusie die mogelijk meer schade toebrengt aan het vertrouwen in profes-
sionals dan wanneer niet zou zijn ingegrepen.
Verwachtingen bijstellen: communicatie
De hiervoor genoemde factoren dragen ertoe bij dat verwachtingen kunnen worden waar-
gemaakt. Soms zijn de verwachtingen zelf echter het probleem en is het onmogelijk of
zelfs onwenselijk om deze waar te maken. Het is allereerst van belang om als professional,
maar ook als vrijwilliger, geen onrealistische verwachtingen te wekken of te laten sluime-
ren. Daarbij helpt het om (nieuwe) bewoners af en toe te herinneren aan de problemen
van weleer en de resultaten van initiatieven goed over het voetlicht te brengen. Soms
moeten verwachtingen ook actief naar beneden worden bijgesteld. Voor bewoners is het
niet altijd duidelijk waarom sommige maatregelen niet mogelijk zijn. Zeker is voor hen
lang niet altijd duidelijk waar de verantwoordelijkheid van overheid en professionals
ophoudt en die van henzelf begint. Een van de duidelijkste voorbeelden vonden we bij
inzet van de politie bij overlast. Als de situatie niet al te bedreigend is, zouden bewoners
zelf een eerste persoonlijk beroep kunnen doen op de mensen van wie ze overlast ervaren.
Deze reageren daar soms wonderwel op, volgens heel wat assertieve bewoners die we
spraken. Bewoners zijn in elk geval sneller ter plaatse dan de politie. Als de politie al tijd
heeft om voor overlastmeldingen uit te rukken, is ze bij aankomst vaak onmachtig, omdat
het volume van de gettoblaster al naar beneden is en de bierflesjes zijn verstopt. Deze
overduidelijke onmacht doet afbreuk aan het vertrouwen van burgers in de politie en de
bereidheid incidenten te melden.
Als een melding niet van een gewenste reactie kan worden voorzien, is het belangrijk uit
te leggen waarom niet. Allereerst aan de bewoner die het probleem aanhangig maakt,
maar bij voorkeur aan een breder publiek. Woningcorporaties in ons onderzoek bleken al
lang doordrongen van het belang van directe communicatie, ook wanneer het antwoord
‘nee’ is. Voor hij dit antwoord geeft, zou de professional zich wel de vraag kunnen stellen
of, als hij het verzoek niet kan inwilligen, een van zijn netwerkpartners dit wellicht wel
kan (zie ‘afstemming en flexibiliteit’ onder de eerdere kop Verwachtingen waarmaken:
responsief optreden). Nu de werkdruk van uitvoerders in de wijk door bezuinigingen flink
dreigt te stijgen, wordt doordacht verwachtingsmanagement des te belangrijker. Zo wordt
binnen de politie de discussie gevoerd of deze zich wat minder met sociale en gezond-
heidsproblematiek van de wijk moet bezighouden, en zich meer op haar kerntaken moet
concentreren. Daardoor dreigt een discrepantie tussen wat de politie tot haar taak rekent
en wat bewoners van de politie verwachten. De politie moet toch al erg selectief zijn in de
meldingen waaraan zij prioriteit geeft. Het is voorstelbaar dat deze selectiviteit in de
nabije toekomst toeneemt. Daarop moet een antwoord worden geformuleerd.
17
