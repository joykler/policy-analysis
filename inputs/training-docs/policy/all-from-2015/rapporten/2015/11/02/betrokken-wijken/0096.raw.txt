4 Veilig, schoon en ongeschonden
Dit hoofdstuk gaat over kernthema’s van leefbaarheid: het schoon, heel en veilig maken
of houden van de wijk. Vergeleken met het vorige hoofdstuk over wonen is het interven-
tierepertoire veel gevarieerder en het aantal betrokken organisaties groter. Zodoende
komt hier, behalve onderzoeksvraag 1 over de interventies, ook vraag 2 over integraliteit
aan bod, net als vraag 4 over de inbreng en bijdrage van bewoners. In de afsluitende con-
clusieparagraaf worden bovendien enige bevindingen over de persoonlijke factor (vraag 4)
en inzichten over angels en voetklemmen rond cijferindicatoren (vraag 6) gedestilleerd.
4.1 Sociale veiligheid
4.1.1 Veiligheid in het beleid
De wijkaanpak past naadloos in het veiligheidsdenken vanaf de eeuwwisseling. In de hui-
dige samenleving van grote individuele vrijheden en bijkomende onzekerheden wordt
openlijk naar de sterke hand van de overheid verlangd. Aansprekende politici als Bolke-
stein en Fortuyn maakten de weg vrij voor de bevolking om deze behoefte aan veiligheid
luid kenbaar te maken. De overheid erkent dat veiligheid een van haar primaire taken is.
Het aandachtswijkenbeleid is een voorbeeld van het streven naar daadkrachtig overheids-
optreden waarmee criminaliteit in de meest beruchte wijken met wortel en tak moest
worden bestreden, dat wil zeggen, zowel de sociale oorzaken als de daadwerkelijke uitin-
gen ervan. Tegelijk benadrukte de overheid dat ze veiligheid wel voor eenieder wil waar-
borgen, maar dit niet kan (Van Noije 2012). Zoals Boutellier treffend heeft verwoord:
‘Van veiligheid kun je eigenlijk nooit genoeg hebben; het is een onverzadigbare toestand’
(Boutellier 2005: 7). Veiligheid is dan ook een uitdijend beleidsterrein gebleken waaraan
het ministerie van Veiligheid en Justitie jaar op jaar meer geld uitgaf, tot de economische
crisis vanaf 2012 tot matiging noopte (tk 2012/2013). De veiligheidszorg richt zich lang niet
meer alleen op gedragingen die wettelijk ontoelaatbaar zijn, maar ook op gedrag dat
medeburgers als overlast ervaren en dat tot gevoelens van onveiligheid leidt. Daarmee
wordt behalve aan gemeente en politie aan een groeiend aantal maatschappelijke organi-
saties, ondernemers en burgers een actieve rol toegekend (Van Noije 2012). Dit zien we
terug in de lokale uitwerking van veiligheidsbeleid van onze vier onderzoekswijken. In
deze paragraaf lichten we eerst de meest prangende veiligheidsproblematiek uit verleden
of heden in deze wijken uit, waarna we inventariseren welke oplossingen men daartegen-
over heeft gesteld en welke ervaringen betrokkenen met de gekozen aanpak hebben.
4.1.2 Lokale problematiek en ontwikkeling
Veiligheid is voor de verschillende betrokkenen een fundamentele basis voor de leefbaar-
heid van de wijk. Als bewoners algemeen gevraagd wordt naar de ontwikkeling van de
