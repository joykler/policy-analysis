tel en vertel
8.1 Meten is weten?
In onze interviews opperden professionals en een enkele bewoner een aantal ongemak-
ken naar aanleiding van de interpretatie van cijfers, die we hier nalopen.
Toevalstreffers
In twee cases is er een verschil tussen de wijk zoals die voor de professionals is afgebakend
en het postcodegebied dat we bij de keuze van de wijk voor ogen hadden. Dat is zo in
Nieuwland, dat de professionals als een geheel benaderen en waarvan het westelijke deel
door ons gekozen was omdat het tussen 2006 en 2012 niet gunstig scoorde in landelijk
beschikbare statistieken (zie bijlage A, te vinden via www.scp.nl bij het desbetreffende
rapport). Het oostelijke deel ging beter. Voor de bewoners zijn weer andere geografische
afbakeningen relevant, zoals is uitgewerkt in het proefschrift van Reinders (2013), waarin
Nieuwland als casus figureert. Bewoners tekenden kaarten van relevante plekken in hun
directe omgeving. De actieradius was daarbij meestal veel kleiner dan de wijk of de oost-
of westkant daarvan, en voor ieder individu anders gevormd.
In Nieuwland vielen ons plausibele verklaringen op voor een minder gunstige meting in
het westelijke deel van de wijk rond 2012. Er is in de voorafgaande periode een wijkcen-
trum gesloten dat gemist wordt; er is sprake geweest van een indrukwekkende verbetering
van een winkelstraat in het oostelijke wijkdeel, die abrupt stopt bij de fysieke grens met
het westelijke deel. Daar kwijnen diverse in het oog springende winkelpanden juist weg
bij gebrek aan uitbaters (mede door te hoge huren). Ten slotte was er op het centrale
Wibautplein sprake van leegstaande, verloederde flats die nadien zijn afgebroken en
(na die laatste meting) plaatsmaakten voor een tijdelijk ingericht plein met ontmoetings-
ruimte, speelplek en tuin. Dit plein wordt nu door verschillende respondenten als één van
de ‘parels’ gezien: ‘Wat ik een giga-verbetering vind is de sloop van het Wibautplein en
wat daar is ontstaan aan activiteiten door bewoners’ (coördinator wijkenbeleid Schie-
dam).
Door de continue ontwikkelingen en veranderingen kunnen toevalstreffers de subjectieve
metingen domineren, in elk geval in kleinere postcodegebieden zoals dit. Dominant is
wat bewoners in de directe omgeving meemaken en zien; de mentale actieradius is klein.
Positieve ontwikkelingen op grotere afstand van huis worden niet verdisconteerd in het
beeld, tenzij daarover in een gesprek wordt doorgevraagd. In een enquête gebeurt dit in
het algemeen niet.
Mondige klagers?
Aan de andere kant is ook opgemerkt dat klachtmeldingen en aangiften niet vanzelf-
sprekend zijn, ook als er genoeg is om over te klagen. Betrokkenheid en vertrouwen van
bewoners spelen hierbij een rol: heeft het wel zin om te melden? In de diverse wijken is
hard gewerkt om het vertrouwen van bewoners te winnen. Maar we zijn geattendeerd op
een culturele factor, in het bijzonder in Slotervaart met een grote Marokkaanse bevol-
kingsgroep. Daar menen verschillende professionals dat er verdacht weinig geklaagd
217
