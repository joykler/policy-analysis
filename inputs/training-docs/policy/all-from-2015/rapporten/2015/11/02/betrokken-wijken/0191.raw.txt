bewoners aan zet
Sommige bewoners zijn al gebaat bij een juiste doorverwijzing naar een contactpersoon,
maar andere bewoners hebben hulp nodig bij het organiseren van hun ideeën. Zij zijn
niet gebaat bij een overheid die pleit voor meer zelfredzaamheid.
Dat er zo veel verschillende ideeën zijn over de rolopvatting van de gemeente, laat het
belang zien van contextualisering. Zo gaf de Raad voor Maatschappelijke Ontwikkeling
(rmo) in 2000 het advies om ruimte te bieden aan verschillen tussen burgers en hun spe-
cifieke behoeften te erkennen; op die manier zouden gemeenten een stimulerende insti-
tutionele context voor burgerbetrokkenheid kunnen bereiken.
Concurrentie en samenwerking
Naast de gemeente zijn er nog een aantal partijen waarmee bewoners contacten onder-
houden voor hun initiatieven. Verbindingen met politie, scholen, woningcorporaties,
welzijnsinstellingen en andere bewonersinitiatieven komen in de vier wijken vaak voor.
Initiatiefnemers komen met sleutelfiguren in de wijk, zoals de wijkagent en vertegen-
woordigers van lokale scholen en in Slotervaart ook het stadsdeel, bij elkaar om sociale
problemen te signaleren en op te lossen. Voor verschillende actieve bewoners in de wij-
ken spelen welzijnsorganisaties een belangrijke rol in hun externe netwerken. Begelei-
ding bij problemen tussen ruziënde kinderen in de speeltuin en hun ouders, onder-
steuning bij het organiseren van activiteiten en informatie aanbieden over doelgroepen
van de initiatieven zijn voorbeelden van steun die bewoners ontvangen van welzijns-
instellingen.
Samenwerking tussen partijen werkt niet altijd, zoals we in Slotervaart zagen. Er kunnen
concurrerende belangen zijn, bijvoorbeeld bij de samenwerking tussen initiatieven en
welzijnsinstellingen die activiteiten moeten laten zien voor behoud van financiering.
Daarin zit een dreiging van ongewenste overname van ideeën en activiteiten (voor meer
over concurrentie, zie Mensink et al. 2013; De Wilde et al. 2014). Ook in de Bijlmer kwam
iets dergelijks aan de orde, na ons veldwerk. Op een Bijlmerblog (maart 2015) verscheen
het volgende bericht: ‘In Zuidoost is enig rumoer ontstaan over het stadsdeel-project
Kansrijk. Er zouden succesvolle projecten van participerende burgers, zoals Vitamine V en
Health Battle, van diezelfde burgers zijn weggekaapt, ter meerdere glorie van het stads-
deel.’ In de raad zijn hierover vragen gesteld waarop stadsdeel Zuidoost geantwoord heeft.
We hebben ons onvoldoende in deze casus kunnen verdiepen. Teleurstelling over het niet
continueren van projectgelden lijkt hier een rol te spelen.
In de wijken zijn wij ook voorbeelden tegengekomen van samenwerking tussen
bewonersinitiatieven onderling, die door betrokkenen als positief wordt ervaren. Het zijn
partners die elkaar en/of de gemeenschap helpen. Zo organiseren mos en Ara Cora in
Slotervaart gezamenlijk activiteiten voor jongeren en in Kruiskamp sturen de speeltuin-
vereniging en de wijkonderneming de Witte Vlinder elkaar potentiële zaalhuurders door
en doen vrijwilligerswerk bij elkaar. In Nieuwland beoogt een recent gestart bewonersbe-
drijf verschillende initiatieven en initiatiefnemers onderling te verbinden om een sterker
netwerk te krijgen en robuustere initiatieven.
