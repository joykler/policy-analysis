betrokken wijken
Een collega-wijkcoördinator uit Slotervaart geeft een iets meer op het individu gericht
voorbeeld van een deels arbeidsongeschikte buurtbewoner die nu de functie heeft van
schoonmaker. Ook hier speelt het idee van iemand ‘belangrijk maken’ een rol:
Ik heb hem een prikstok gegeven en een ring. Van Handhaving heeft hij schoenen gekregen en een
mooie jas. Af en toe krijgt hij 20 euro vergoeding van ons allen. Hij doet steeds meer.
Ook een vrijwilligerscontract kan iemand status geven, zo vertelt een vrijwilligers-
coördinator uit Kruiskamp. Dit soort bekrachtiging zou het signaal af moeten geven dat
het positief is om je voor de wijk in te zetten.
Olievlek en mond-tot-mond
In alle wijken wordt nog wel gewerkt met traditionele communicatie als bewonersbrieven
en flyeren tijdens publieke activiteiten in het buurthuis. Er is ook wel kritiek op een der-
gelijke werkwijze. In Kruiskamp wil een woningcorporatie daarom gaan werken met een
externe partij, die misschien met nieuwe aanpakken komt. Ook wordt een externe partij
door bewoners misschien eerder als onafhankelijke gezien. Een corporatiemedewerker uit
Nieuwland ziet wel iets in onderlinge werving: ‘Je moet door blijven gaan met het werven
van vrijwilligers. Niet door een loket te openen ergens in de gemeente; de vrijwilligers
moeten elkaar werven, als een olievlek.’
Mond-tot-mondreclame is ook een veel gebruikt middel om vrijwillige inzet te promoten
en bewoners te binden. Dit komt in combinatie met het kennen van bewoners in de wijk
naar voren: het inschakelen van een vertrouwde achterban om via hen met mond-tot-
mondreclame andere bewoners te bereiken. Als we het hebben over maatschappelijke
initiatieven, dan speelt de magie van het initiatief zelf een rol om het aantal supporters
rondom het netwerk van een initiatief te vergroten:
Dat hebben we met de tuin ook gehad, in het begin deed ik dat met die andere vader, met zijn tweeën zo
zijn we begonnen. We geloofden gewoon heel erg in ons concept. En dan had je mensen die aan komen
waaien, die op een gegeven moment een soort van verliefd worden en dat adopteren en daarin mee-
gaan. (coördinator moestuin speeltuinvereniging Kruiskamp)
Naast dit soort werving bestaan er ook stimulerende maatregelen bij verschillende
gemeentelijke instanties. Zo kunnen mensen die een werkloosheidsuitkering ontvangen,
maar geen baan kunnen vinden, door gemeentelijke diensten en welzijnsorganisaties
worden begeleid als vrijwilliger; mensen die eenzaam zijn kunnen via het maatschappe-
lijk werk terechtkomen bij een bewonersinitiatief voor vrijwilligerswerk. Een ander voor-
beeld is het neerleggen van flyers bij welzijnsinstanties.
7.2.4 De grenzen van activering
Ondanks alle inspanning zal activering vermoedelijk altijd een beperkt aandeel van de
bewoners bereiken, zoals een wijkmanager van het stadsdeel Slotervaart zegt:
