ontmoeten , sporten , spelen , integreren en ondersteunen
eigenwaarde. Daarnaast hebben de cultuurscouts een meerwaarde voor creatieve onder-
nemers in Schiedam. De cultuurscouts koppelen de creatieve ondernemers aan bewoners
via activiteiten in de wijk. De scouts hebben een werkwijze waarbij ze goed weten wat er in
de wijk leeft. Ze hebben een goed netwerk en kunnen ideeën concretiseren in projecten’
(Gemeente Schiedam 2013).
In de Nicis-publicatie De Kracht van Cultuur (Brouwer et al. 2011) wordt betoogd dat de waar-
dering van bewoners voor de leefbaarheid sterker toenam in aandachtswijken met aan-
dacht voor kunst en cultuur, dan in aandachtswijken waar dit niet zo was. De effecten van
dergelijke culturele impulsen op de betrokkenen en op de buurt zijn moeilijk te evalue-
ren, omdat de aard en uitvoering er heel veel toe doen. Zo vertelde de Schiedamse cul-
tuurscout over een kunstproject in de wijk dat juist de ergernis van bewoners had opge-
roepen. Vermoedelijk is de bandbreedte van verschillen in de uitvoering van het vak wat
groter dan onder sportdocenten.
Sociaal-cultureel werk zit in het algemeen in bij het welzijnswerk en krijgt daar meestal de
vorm van recreatieve bezigheden, zoals knutselmiddagen. Het onderscheid met kunst met
een wat grotere ‘k’ wordt niet altijd gezien door professionals die over de budgetten gaan
en de mogelijkheid bestaat dat talenten onderschat worden en het accent meer op het
sociale, het samen bezig zijn, dan op het artistieke en het culturele komt te liggen.
In de categorie ‘gemeenschapskunst’ worden wijkbewoners wel betrokken in het creëren
van iets dat ook artistieke meerwaarde heeft. Het kan de vorm hebben van georkestreerde
muurschilderingen, van theater-, muziek- of dansvoorstellingen (Stichting Cultuurfonds).
Daarvan was in Schiedam sprake, getuige onder meer bijzondere decoraties op portieken
in de wijk, die aansluiten bij de leefwereld van de portiekbewoners.
Behalve initiatieven in de wijk, kunnen initiatieven die van buiten de wijk naar de wijken
komen, uit de kunstsector zelf bijvoorbeeld, betekenis hebben, naar analogie van de
weekendschool. Stichting Cultuurfonds (2005) noemt bijvoorbeeld beeldend kunstenares
Jeanne van Heeswijk, die in verschillende aandachtswijken spraakmakende projecten uit-
voert met bewoners. De kunst bestaat er dan uit dat bewoners geen figuranten zijn ter
meerdere eer en glorie van de kunstenaar, maar hoofdrolspelers.
In 2008 speelden amateurdansers uit de Bijlmer samen met topdansers van Het Nationale
Ballet de choreografie Zwanenmeer Bijlmermeer II. Ze trokken volle zalen in het land.
Daaraan waren scoutingsessies voorafgegaan. Verschillende Bijlmerdansers zijn nadien
doorgestroomd naar professionele gezelschappen (www.zwanenmeerbijlmermeer.nl/
wordpress, geraadpleegd 4 augustus 2015). Adelheid Roosen koos de Bijlmer voor haar
voorstelling Safari. Dergelijke kunstvormen zetten de wijk op de kaart en maken duidelijk
dat er talenten liggen. Een bewoonster van de Bijlmer kaartte aan dat daar promotie-
kansen liggen:
De Bijlmer heeft zo veel mooie cultuur. Maar ik vind het jammer dat wij daar niet zo veel mee doen, wij
exposen onze cultuur niet voldoende. En dat is zonde, want er is hier zoveel. Je hebt Dominicanen, Anti-
lianen, Surinamers, Nederlanders! You name it. Weet je wat voor moois wij hier kunnen maken? Als ik
