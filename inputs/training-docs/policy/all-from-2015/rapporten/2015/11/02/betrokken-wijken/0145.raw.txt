wijkeconomie en sociale stijging
Dat wil niet zeggen dat respondenten geen mogelijkheden zien voor verdere ontwikkeling
en verbetering van het aanbod voor kinderen en jongeren. In Nieuwland bijvoorbeeld
zagen enkele moeders een lacune in het aanbod voor jongeren in de middelbareschool-
leeftijd om schooluitval te voorkomen:
Op een bepaalde leeftijd kunnen ze naar het cwi maar er is nog een hele tussenperiode wanneer ze de
overheid, gemeente nog geen geld kosten. En in die kwetsbare periode – dan zijn ze nog niet aan het
werk, hangjongeren, dan kunnen ze rare dingen doen, vandalisme – zou je iets voor die categorie moe-
ten verzinnen. Er waren overheidsprojecten om te zorgen dat jongeren voor hun 18e een diploma moes-
ten halen, maar dat lukt niet iedereen. Of het lukt ze wel maar ze komen niet aan het werk. Dus ik vind
hun positie problematischer, daar zou iets voor gedaan moeten worden. (bewoonster Nieuwland)
5.5 Samenvatting
Wijkeconomie op de agenda
In 2011 concludeerde de visitatiecommissie wijkenaanpak dat de potentie van de wijk-
economie nog niet volledig werd benut (Deetman et al. 2011). Uit onze gesprekken in de
wijken blijkt dat sinds het begin van de 40-wijkenaanpak aspecten van de wijkeconomie
onderdeel zijn geworden van de praktijk van de wijkaanpak. Wel is het een kwetsbaar aan-
dachtsgebied. Door onzekere financiering van instrumenten zoals winkelstraatmanage-
ment en de afhankelijkheid van de vrijwillige inzet van ondernemers, kan de aandacht
voor de wijkeconomie verslappen. Daarnaast kunnen problemen in stadscentra zoals
leegstand van winkelpanden concurrerend zijn voor de aandacht en het behoud van win-
kels in de wijk.
Winkels en leefbaarheid
Winkelgebieden bleken een centrale rol te vervullen in de beleving van leefbaarheid in de
wijken. Winkelgebieden zijn belangrijk voor het woongenot van buurtbewoners vanwege
hun ontmoetingsfunctie en de voorzieningen die ze bieden, zoals ook al eerder werd
betoogd (Schutjens en Steenbeek 2010: 130). Daartegenover staat dat de winkelgebieden
ook voor een negatieve beleving van leefbaarheid hebben gezorgd, met name tijdens
perioden van overlast, onveiligheid en leegstand.
Wijkeconomie floreert bij goede verbindingen (vraag 1)
In de smalle definitie van de wijkeconomie gaat het vooral over de markt en het onderne-
mersklimaat. Dat is deels afhankelijk van conjunctuur, maar ook – voor wat betreft bran-
chering en de aanpak van leegstand – van de opstelling van eigenaren van winkelpanden.
Gemeenten hebben niet alles in de hand, maar structurele aandacht en goede verbindin-
gen met alle partijen blijken van groot belang voor de wijkeconomie. Uit ons onderzoek
blijkt dat daar waar de winkeliers gezamenlijk kunnen optrekken en waar een goede dia-
loog is tussen de winkeliers, de gemeente en de verhuurder – al dan niet gesteund door de
winkelstraatmanager – meer tevredenheid heerst over het afstemmen van het winkel-
aanbod en ook andere problemen kunnen beter worden aangepakt.
