betrokken wijken
naar soms oneerbiedig is verwezen als projectencarrousel. Dat doet onvoldoende recht
aan de waarde die de initiatieven soms hadden en zegt meer over de problemen om geld-
stromen meer continu te maken en structurele voorzieningen te kunnen bieden, die we
bijvoorbeeld op sport- en spelgebied en rond het ontmoeten tegenkwamen. Daaronder
zijn interventies die niet direct op gezondheid gericht zijn – soms wel indirect zoals in het
geval van sport – maar waarvan effecten op gevoelens van stress heel reëel zijn. Tijdens
activiteiten en bijeenkomsten gericht op ontmoetingen, kunnen lotgenoten bijvoorbeeld
hun gemoed luchten en worden mensen uit hun isolement gehaald.
Wat betreft de vaststelling in Urban40 dat het beroep op de geestelijke gezondheid
toenam, vinden we ook plausibele verklaringen in dit onderzoek. Zoals de ervaringen bin-
nen het Nieuwlandse Wijkondersteuningsteam lieten zien, maar ook op andere adressen
zoals bij scholen, wordt met aanbod vraag gecreëerd. Als mensen laagdrempelig in de
gelegenheid komen om hun problemen te bespreken, blijkt dit tot meer hulpvragen te
leiden. Binnen het discours van het 40-wijkenbeleid werd dit als een pluspunt gezien,
omdat immers voor een langere termijn sociaal beleid in gang werd gezet. In combinatie
met de recentere, stevige bezuinigingen in de zorg zal toegenomen vraag veranderen in
een punt van aandacht: kunnen de aangewezen ondersteuningsteams de ondersteuning
nog wel bieden?
8.3 Samenvatting
In dit hoofdstuk brachten we uitspraken en ervaringen over het gebruik van statistische
indicatoren samen en reflecteerden we op de uitkomsten van eerder onderzoek. Het blijkt
dat vooral subjectieve cijfers over leefbaarheid en veiligheid als dubieuze, maar tegelijker-
tijd onmisbare indicator voor problemen gezien worden. Problemen met dergelijke cijfers
zijn dat bij stijgende aspiraties en mondigheid van klagers, de meldingen op een hoog
niveau blijven en absolute verbeteringen onderbelicht blijven. Ook is er, vooral in het
sociale domein, geen vast ijkpunt, zodat effecten van de crisis bijvoorbeeld moeilijk ver-
disconteerd kunnen worden in de uitkomsten van beleidsinspanningen.
Dit pleit ervoor om ook op zoek te gaan naar het verhaal achter de cijfers, zoals we in dit
onderzoek deden.
222
