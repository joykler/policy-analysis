8 Tel en vertel
In de gesprekken kwamen regelmatig ambivalenties naar voren die te maken hebben met
het meten van zowel problemen als geleverde prestaties. De ambivalentie schuilt in com-
mentaren op de onbetrouwbare kant van statistieken, die de werkelijkheid soms tekort
lijken te doen. Tegelijkertijd zijn statistieken instrumenteel om de noodzakelijke focus te
geven aan de inspanningen en om resultaten inzichtelijk te maken waar geen betere indi-
catoren voorhanden zijn. Die behoefte is er om veranderingen, liefst vooruitgang te
meten, waarmee de inspanningen verantwoord kunnen worden.
In dit korte hoofdstuk zetten we hieromtrent een aantal ervaringen met en gedachten van
onze gesprekspartners op een rij en beantwoorden we onderzoeksvraag 6: Welke inzichten
bieden de gesprekken in de wijk voor eerder cijfermatig onderzoek naar de effecten van wijkverbetering?
Bij dat eerdere onderzoek denken we aan ons eigen onderzoek Werk aan de Wijk (Permentier
et al. 2013), een kwantitatieve effectevaluatie van beleidsinterventies op leefbaarheid en
veiligheid. Veiligheid werd afgemeten aan het veiligheidsgevoel van bewoners en hun
ervaringen met diverse vormen van criminaliteit. Het evaluatieonderzoek liet gunstige
trends zien in de aandachtswijken: de concentratie van lage-inkomensgroepen was iets
afgenomen; de tevredenheid met de woonomgeving was toegenomen, bewoners hadden
minder last van verloedering en waren optimistischer geworden over de ontwikkeling van
hun wijk. Daaraan vast zat de relativerende bevinding dat dit -met uitzondering van het
optimisme- ook het geval was in andere achterstandswijken en dat de verbetering al voor
het 40-wijkenbeleid was ingezet. De gemeten verbeteringen op leefbaarheid en veiligheid
waren het sterkst in de jaren 2002-2006, dus voor aanvang van het 40-wijkenbeleid;
nadien vlakten ze wat af. De conclusie was dat er tussen de 40 verschillende aandachts-
wijken onderling meer verschillen zijn dan tussen de 40 aandachtswijken en 40 achter-
standswijken die net niet dat predicaat kregen.
Dit beperkte verschil tussen de aandachtswijken en de andere wijken laat zich niet één op
één vertalen naar de afzonderlijke gemeenten. Zo ontwikkelde in Schiedam de wijk
Nieuwland zich wel degelijk gunstiger dan enkele vooroorlogse wijken met veel particu-
lier woningbezit.
amc et al. (2013) voerden onder de titel Urban40 een studie uit naar gezondheidseffecten
van het 40-wijkenbeleid. De onderzoekers vonden gunstige verbanden, met name bij
stress-gerelateerde kwesties als roken en geestelijke gezondheid. In de 40 wijken was het
roken, ondanks de crisis, minder toegenomen dan elders, terwijl het beroep op de
geestelijke gezondheidszorg was toegenomen. Dat laatste werd voorzichtig geduid als ver-
beterde toegang voor belanghebbenden. Hoe meer in de wijken aan beleid was opge-
tuigd, des te beter was het met de gezondheid gegaan. In dit hoofdstuk reflecteren we op
het licht dat dit vertel-onderzoek kan werpen op de beide eerdere tel-onderzoeken (§ 8.2).
Daarvoor gaan we eerst in op de voors en tegens van statistische indicatoren (§ 8.1).
