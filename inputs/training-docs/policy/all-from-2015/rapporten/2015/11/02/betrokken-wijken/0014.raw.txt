betrokken wijken
buurten en de vraag of bestuurders en professionals dáár dan wel toegerust zijn om die
mensen te begeleiden bij hun problemen (hierop komen we terug in paragraaf S.2.3.).
De tweede is dat een aantal huurders meent dat het onverstandig is de stap naar een
hogere huur in een nieuwe woning te zetten, gezien hun financiële omstandigheden.
In de beleving van de professionals die wij spraken is er geen financieel probleem zolang
er huurtoeslag mag worden toegekend in de nieuwe woning. Verschillende huurders zien
dat dus anders.
De grote waarde die professionals aan de fysieke vernieuwing hechten, roept vragen op
over hoe deze in de toekomst met geringere middelen vorm zou moeten krijgen als in
andere wijken geleidelijk nieuwe concentraties van arme bewoners ontstaan. Te denken
valt aan concentraties binnen groeikernen. Het verdient dan aanbeveling om als alterna-
tief voor fysiek ingrijpen te overwegen om de hulpverlenende infrastructuur te versterken.
Ook geeft het voorbeeld van de Bijlmer Klusflat aan dat sloop die onafwendbaar leek,
soms op een creatieve manier vermeden kan worden.
S.2.2 Na de herovering: resultaten verzilveren
Na de herovering door herstructurering en stevige handhaving stonden professionals voor
de vraag hoe dit basisniveau ten minste vast te houden en verder uit te bouwen op basis
van prioriteiten van bewoners, volgens het genoemde kansgedreven beleidsideaal.
In onze studie zijn we hiervoor talloze projecten en werkwijzen tegengekomen. Hier
beperken we ons tot twee centrale principes die van doorslaggevend belang bleken in de
positieve ervaringen van onze respondenten en die ook in meerdere beleidsvelden kwa-
men bovendrijven. We vatten deze principes samen als ‘aansluiten bij verwachtingen’ en
‘toegankelijke spilfiguur’.
Aansluiten bij verwachtingen: waarmaken of bijstellen
– Wijkverbetering gaat hand in hand met stijgende verwachtingen onder bewoners.
Bewoners stellen hogere eisen aan hun leefomgeving, waardoor absolute verbeterin-
gen zich niet altijd vertalen in een kleiner aantal klachten of hogere tevredenheids-
scores. Het werk aan de wijk is daardoor nooit af.
Leefbaarheid wordt voor een belangrijk deel afgemeten aan de waardering van bewoners.
Cruciaal is dan ook of de kwaliteit van de leefomgeving hun verwachtingen overstijgt of
teleurstelt, nog los van de werkelijke staat waarin de wijk verkeert. En juist hier zit een
adder onder het gras, zo leerde onze rondgang in de wijken. Een belangrijk inzicht van
onze studie is dat deze verwachtingen dynamisch zijn, op twee manieren. Ten eerste
treedt gewenning op aan de betere condities in de wijk. Door meestijgende verwachtin-
gen kunnen de ongemakken zich verplaatsen van bedreigende drugsgebruikers naar luid-
ruchtige schooljongeren, van ingegooide winkelruiten naar zwerfvuil en hondenpoep.
Ten tweede trekt de fysieke vernieuwing een nieuw type bewoner aan: de kopers van
nieuwbouw. Deze bewoners zijn met veelbelovende vernieuwingsplannen verleid een
