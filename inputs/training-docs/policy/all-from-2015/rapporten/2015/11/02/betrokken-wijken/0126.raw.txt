betrokken wijken
met de wijkverbetering. In die zin doen de cijfers onvoldoende recht aan de werkelijke
verbeteringen.
Aan de andere kant is ook opgemerkt dat klachtmeldingen en aangiften niet vanzelf-
sprekend zijn, ook als er wel genoeg is om over te klagen. Betrokkenheid en vertrouwen
van bewoners spelen hierbij een rol: heeft het wel zin? In de diverse wijken is met de
geschetste middelen hard gewerkt om het vertrouwen van bewoners te winnen. Maar we
zijn daarnaast geattendeerd op een culturele factor, in het bijzonder in Slotervaart met
een grote Marokkaanse bevolkingsgroep. Daar menen de professionals dat er verdacht
weinig geklaagd wordt en schrijven dat toe aan een andere houding tegenover de politie
en het binnen houden van eventuele vuile was. Zodoende kunnen problemen in de statis-
tieken ook onderbelicht blijven. Het is zelfs mogelijk dat het beperkte klagen een factor is
in de relatief gunstige ontwikkelingen in deze onderzoekswijk. (We komen hierop terug
in hoofdstuk 8).
Ten slotte is vastgesteld dat het onderhoud en de schoonmaak in de wijken al voor 2007,
dus voor de 40-wijkenaanpak, sterk verbeterde. Verdere perfectionering wordt nog steeds
wel gezocht, ook al om de vuilcollectie efficiënter te maken en daarmee goedkoper, maar
het verklaart dat in de statistieken de leefbaarheid voordien al sterk vooruitging.
Crisis en bezuinigingen
Al even kwam ter sprake dat de toegankelijkheid en responsiviteit van de politie van grote
waarde is voor het vertrouwen van bewoners en voor hun meldingsbereidheid, maar dat
de politie steeds minder in staat is op meldingen te reageren, terwijl bewoners dat wel
verwachten. Verwachtingsmanagement kan hier misschien wat soelaas bieden, net als de
inzet van aspiranten en vrijwilligers, maar daaraan is een ondergrens. Het gevaar is dat zij
bij minder adequaat optreden het gezag van de politie ondermijnen en daarmee alsnog
het vertrouwen van bewoners.
Bij het schoonhouden van de wijk wordt nog steeds gewerkt aan efficiëntiewinst, vooral
in de Bijlmer, maar er zijn ook tekenen van achteruitgang door bezuinigingen. Dat wreekt
zich bijvoorbeeld in het schrappen in complexbeheerders (Nieuwland) of in een zuiniger
en daardoor hoogdrempeliger aanpak van de vuilcollectie.
