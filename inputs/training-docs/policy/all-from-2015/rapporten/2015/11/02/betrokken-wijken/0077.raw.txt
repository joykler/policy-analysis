wonen : herstructurering en verkoop
Bewoners: verschillende belangen; gemengde gevoelens
Het is lastiger om de attitude jegens de grootschalige fysieke vernieuwing van ‘de’ wijk-
bewoners bondig weer te geven. Hun perspectieven en belangen zijn minder eenduidig.
Waar de professionals de taak hebben de wijk en haar bewoners zo goed mogelijk te laten
functioneren, zijn bewoners zowel toeschouwer als partij in het proces. Een aantal van de
huidige wijkbewoners heeft de wijk vanuit de oudbouw zien veranderen; anderen zijn van
elders gekomen om een nieuwbouwhuis te kopen en er zijn mensen die vanuit de oud-
bouw vertrokken en meer of minder gunstig terechtkwamen in een andere huurwoning.
Voor elk van die perspectieven geldt ook nog dat men er van tevoren gedachten bij kon
hebben en achteraf meer of minder tevreden kan zijn met de uitkomst. Veel bewoners
geven een oordeel dat sterk samenhangt met hun rol in het geheel: maakten ze woon-
carrière? Was het de stap voorwaarts die ze verwachtten? Hoe kijken ze (letterlijk!) aan
tegen de vernieuwing? Op deze oordelen komen we terug.
Sommige bewoners hebben door hun inspanningen in de wijk en hun contacten binnen
gemeente of stadsdeel een wat bredere kijk op de kwestie, die hun eigen perspectief ont-
stijgt en die beleidsmatige dilemma’s helder blootlegt:
Kijk, bewoners, de ene zegt ik wil zo blijven de andere zegt ik wil iets mooier, iets aanpakken. Dat is
altijd moeilijk voor stadsdeel natuurlijk. Stadsdeel komt gewoon altijd ertussen, ze denkt na, zoveel
percentage wil dat veranderen, dan gaan we dat veranderen. (bewoner Slotervaart)
Ik denk dat de verandering is gekomen toen het stadsdeel […] is gaan opruimen … en dan bedoel ik alles
wat troep was en troep aan mensen ... dat is herverdeeld. Dus naar Nieuw-Vennep ... Almere ... buiten
Amsterdam ... Slotervaart ... Osdorp ... alles wat negatief was ... is herverdeeld ... Toen kwam de rust
heb ik horen zeggen.
I: Is dat goed of slecht?
Dat weet ik niet, naar mijn mening heb je het probleem verplaatst. Want het probleem dat in Zuidoost
zat is in Almere niet veranderd. Ze hadden het in plaats van moeten verplaatsen hadden ze het pro-
bleem moeten aanpakken. En kijken waarom de mensen zich zo gedragen ... Als je ziek bent ... en ik
behandel je niet ... maar ik verplaats je wel ... dan ben je niet beter geworden. Ik ben meer van onder-
zoek wat er aan de hand is voordat je een beslissing neemt.
Maar goed, ik zat niet in de politiek, ik heb het van horen zeggen iedereen die ik spreek zegt: wij zijn blij
met het besluit toen. Want het is hier nu rustiger ... Maar ik weet niet of dat de beste aanpak was. Want
het is nu het probleem van iemand anders, van een andere bestuurder, wat eigenlijk het probleem van
Zuidoost was. (bewoner Bijlmer)
Deze citaten markeren belangrijke dilemma’s: hoe de belangen af te wegen van beter gesi-
tueerde bewoners versus degenen die sterk zijn aangewezen op goedkope woningen? En
als tweede dilemma: is spreiding van mensen met problemen uiteindelijk een duurzame
oplossing of maakt spreiding (‘herverdelen’) ze moeilijker vindbaar en daarmee hun pro-
blemen lastiger aan te pakken? Opmerkelijk is dat deze zorg om wat andere bestuurders
boven het hoofd hangt, alleen door enkele bewoners geuit is en niet door professionals of
77
