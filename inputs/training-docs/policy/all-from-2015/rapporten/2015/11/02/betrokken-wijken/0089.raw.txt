wonen : herstructurering en verkoop
De confrontatie tussen oude en nieuwe bewoners verloopt niet altijd makkelijk. Soms is
er teleurstelling bij nieuwe kopers over de gedragingen van oudbouwbewoners en vice
versa:
Er zijn wel kritische nieuwe bewoners. Die stappen hier in een koopwoning en die zijn veel kritischer
over hoe je met elkaar omgaat en dat is in delen van de wijk anders dan ze gewend zijn. Dat is wel even
wennen. […] Huurders spreken soms over de koophuizen als ‘De Goudkust’. Zo wordt het soms wel erva-
ren: sinds zij hier zijn mogen onze kinderen niet meer na 22.00 uur hier zijn want dan hebben ze over-
last. Onder de nieuwe bewoners zijn er ook die onderdeel van de wijk willen zijn en die de rest wel willen
leren kennen. (wijkmanager Kruiskamp)
Sommige nieuwkomers zijn ontevreden over oudbouw waar ze (nog) op uitkijken. Bij
onvrede over oudbouw speelt overigens mee dat soms verwachtingen zijn gewekt omdat
aanvankelijke sloopplannen niet ten volle zijn uitgevoerd. Clashes tussen kopers en huur-
ders zijn algemener en ook die tussen oud- en nieuwbouwbewoners zijn eerder vastge-
steld (Kleinhans 2005; Ouwehand en Davis 2004; Posthumus et al. 2014). Deze vormen van
schuring pleiten voor een meer grofmazig mengen van huur- en koopwoningen:
De menging binnen bouwblokken zoals op IJburg van inkomensgroepen hadden we aanvankelijk ook in
enkele blokken, maar dat hebben we gaandeweg uit de plannen gehaald. Dat werkt niet want het leidt
tot spanningen. Het hoeft ook niet op blokniveau om toch een gemengde wijk te krijgen. (mede-
werker Projectbureau Vernieuwing Bijlmermeer)
Een andere strategie is om als woning- of wijkbeheerder extra energie te steken in de
goede contacten over en weer, zoals in Nieuwland werd opgemerkt: ‘Je moet zorgen dat je
verbindingen legt tussen oude en nieuwe bewoners, anders blijft iedereen op zijn eigen
eilandje. Anders werkt herstructurering averechts’ (corporatiemedewerker).
3.1.3 De rol van bewoners
Hiervoor is een aantal factoren genoemd die herstructurering batig maken, zowel voor
bestuurders en professionals als voor wijkbewoners. Bij de beslissing om tot herstructure-
ring over te gaan speelden bewoners echter geen belangrijke rol. De planvorming ging uit
van de woningcorporatie en de gemeente; bewoners zijn vooral betrokken bij de uitwer-
king van het proces, zoals ook onvermijdelijk is als er verhuisd moet worden. Voor de
Bijlmer beschrijft Van Beveren (2014: 218) hoe het participatieproces steeds nadrukkelijker
in plannen van aanpak voor deelgebieden van de Bijlmer werd opgenomen, waarbij infor-
meren het doel was en bewoners de mogelijkheid hadden om suggesties te doen voor
nadere invulling van de plannen. Volgens een schriftelijke peiling achteraf heeft ongeveer
een derde van de bewoners een dergelijke bijeenkomst minstens eenmaal bezocht. Onder
de insprekers waren woningeigenaren, mensen die lang in de wijk wonen en autochtone
bewoners oververtegenwoordigd, ondanks pogingen brede groepen te laten aanschuiven.
Gehonoreerde bewonersinbreng ging over woningen, infrastructuur, openbare ruimte en
de organisatie van het proces:
89
