betrokken wijken
Bijlmer-Oost is in de E-buurt een Cruyff Court aangelegd en in de K-buurt een sportvoor-
ziening bij een basisschool en nog een voetbalkooi. Het nabije Bijlmerpark is bovendien
ingrijpend op de schop gegaan en veranderd in een meer open park waar speel- en sport-
voorzieningen gecombineerd zijn: terwijl de kinderen spelen kunnen de volwassenen
sporten op fitnesstoestellen in het park, en tegelijk toezicht houden.
Bemensing van de sportveldjes is in de gesprekken niet als probleem aangekaart, maar dat
dit speelt blijkt uit andere onderzoeken (Brouwer et al. 2012; Vermeulen 2008). De door de
genoemde stichtingen gesponsorde veldjes worden in principe bemand met (door de
gemeente te bekostigen) sportbegeleiders, maar in de praktijk lukt het niet altijd om die
bemensing rond te krijgen. Hier geldt mogelijk hetzelfde als bij het toezicht op spelende
kinderen: de urgentie wordt minder als de sfeer op de pleinen beter wordt en kinderen
zelf in harmonie met elkaar kunnen sporten.
De gemeentelijke acties op het gebied van sport hebben we niet voor alle wijken sluitend
in beeld gebracht. Wel hebben we vastgesteld dat in Amsterdam Zuidoost en in Slotervaart
naast de aanwezige sportaccommodaties een kalender van sportactiviteiten bestaat, waar-
voor deelname dikwijls gratis is.
Sport in Nieuwland
In Nieuwland spraken we uitvoeriger met een medewerker van Team Zorg, Welzijn en
Sport, die een inkijkje gaf in de dynamiek in het lokale sportbeleid. Zo is er in vervolg op
de sportveldjes van de Cruyff Foundation, het initiatief Schoolplein 14 gestart. School-
pleinen worden opgeknapt tegen veel lagere kosten dan de aanleg van nieuwe speelveld-
jes, zodat meer speelgelegenheid ontstaat. Voorwaarde voor de opknapbeurt is dat het
plein ook buiten schooltijd bereikbaar moet zijn. Nieuwland heeft drie schoolpleinen op
die manier opgewaardeerd. Op die speelpleinen draaien sportcoaches diensten, jongeren
uit de wijk die worden opgeleid tot Leider Sportieve Recreatie. In ruil voor hun opleiding
en de startkwalificatie die ze daarmee verwerven, zetten de trainees zich een aantal uren in
als sportcoach, tegen een kleine vergoeding. Vanuit de verschillende Schiedamse wijken is
er veel belangstelling voor de sportcoaches en er zijn ook veel belangstellende trainees.
Vanwege de benodigde begeleiding is het maximale aantal op 35 gesteld. Nieuwe
instroom van sportcoaches is een tijdje gestopt omdat er voldoende coaches waren.
De gemeentelijke financiering zou in 2015 bovendien eindigen, zodat gezocht moest wor-
den naar nieuwe sponsors. Inmiddels worden weer sportcoaches aangesteld en is de
financiering voor 2016 rond; voor 2017 wordt nog gezocht. Er is vooralsnog wel doorstro-
ming onder de sportcoaches.
De sportparticipatie onder kinderen was in Nieuwland een kwart van het landelijke
gemiddelde.
Om die participatie op te krikken is in samenwerking met alle vijf de basisscholen in de
wijk het initiatief Wijksportvereniging genomen. Dit initiatief neemt op twee manieren
drempels voor sportdeelname weg: sport wordt in de nabijheid aangeboden en financieel
ondersteund. Sportverenigingen bevinden zich overwegend aan de rand van de stad.
In Nieuwland is bijvoorbeeld alleen een tafeltennisvereniging. Zoals de naam al zegt
