wijkeconomie en sociale stijging
Wijkondernemingen: bewoners betreden de markt
Al in de periode van het Grotestedenbeleid vanaf het midden van de jaren negentig kreeg
bewonersparticipatie bijzondere aandacht. De overheid was ervan overtuigd dat
bewonersinzet belangrijk was om de leefbaarheid in wijken vooruit te brengen. In het
aandachtswijkenbeleid werd dit uitgangspunt voortgezet en kwamen bewonersbudgetten
beschikbaar om initiatieven van bewoners te financieren. Voorbeelden van bewoners-
initiatieven uit de onderzoekswijken zijn het inrichten en beheren van ontmoetings-
ruimten, het bieden van huiswerkbegeleiding of het oprichten en organiseren van een
wandelclub (zie hoofdstuk 7). In de periode na de aandachtswijkenaanpak zijn deze bud-
getten teruggebracht, maar werd tegelijkertijd – onder druk van bezuinigingen, het weg-
vallen van voorzieningen en het sluiten van buurthuizen – steeds meer initiatief van
bewoners verwacht. Onder die omstandigheden ontstaan initiatieven waarin bewoners-
participatie en marktprincipes vervlochten raken: wijkondernemingen en bewonersbe-
drijven. De initiatieven ontstaan door heel Nederland, richten zich op uiteenlopende
diensten en thema’s en kennen verschillende rechtsvormen (vereniging, stichting, coöpe-
ratie). Rode draad in de initiatieven is dat ze (deels) hun eigen geld verdienen en daarom
een onafhankelijker positie hebben ten opzichte van de gemeente en andere instellingen
in de wijk dan gesubsidieerde initiatieven. Een geïnterviewde van een wijkonderneming
in Amersfoort vertelt zeer te hechten aan zelfstandigheid en gelijkwaardigheid:
We zullen nooit een subsidieaanvraag doen. We hebben iets te bieden dat interessant is. […] Als er geld
weggegeven wordt ben ik altijd op mijn hoede. Er komen altijd dingen mee onder tafel. De gemeente
verwacht dingen van subsidiegeld en bewoners ook.
Behalve op financiële zelfredzaamheid is de wijkonderneming gericht op het verbeteren
van de economische, fysieke en sociale situatie in de wijk. Aldus zijn wijkondernemingen
een soort ‘leefbaarheidsbedrijven’, vóór en dóór bewoners. In alle door ons bezochte wij-
ken zijn wijkondernemingen actief of in oprichting.
In de Kruiskamp is Kruiskamp Onderneemt! opgericht rond een gebouw dat sloopwaardig
was en ter beschikking is gesteld door de gemeente (‘maatschappelijk vastgoed’).
Kruiskamp Onderneemt is ontstaan in reactie op het sluiten van buurthuizen en wegval-
len van voorzieningen in de wijk. Bewoners kunnen er activiteiten organiseren en binnen-
komen om koffie te drinken. De inkomsten komen uit verhuur van de ruimten. Een deel
wordt ‘vast’ verhuurd als kantoor of atelier, andere ruimten worden per dagdeel verhuurd
voor activiteiten die wijkbewoners (of mensen van buiten de wijk) willen organiseren,
zoals cursussen of feesten. Doel van de wijkonderneming is om een laagdrempelige
ruimte te bieden waar bewoners zelf iets kunnen ondernemen wat ten goede komt aan de
wijk:
De andere ruimtes verhuren we per dagdeel. Feestjes, vergaderingen. Op dinsdag en donderdag een
boksschool, op zondag een kerk. Taalles. Dat begint nu langzaam, conferenties, een rock opera. En heel
veel henna feesten, Somalische bruiloften. Ook een toegankelijke plek voor mensen in de wijk waar ze
hun feesten kunnen geven omdat het elders te duur is. Daar verdienen we ook geld mee. Zo hebben we
een begroting en die sluit tot nu toe. (vrijwilliger Kruiskamp Onderneemt)
