3 Wonen: herstructurering en verkoop
Dit hoofdstuk behandelt ingrepen in de woningvoorraad in de wijken, in het bijzonder de
sloop en nieuwbouw. We gaan na hoe verschillende betrokkenen op dit proces terug-
kijken, welke successen behaald zijn en waar men (nog) problemen ziet. Minder uitvoe-
rig, omdat het minder sterk speelde in de wijken, of minder bijzonder werd gevonden,
komen ook respectievelijk de verkoop van sociale huurwoningen en renovatie aan bod.
De eerste onderzoeksvraag, naar interventies, hun werkzame mechanismen, successen en
tegenslagen is hier primair aan de orde, terwijl daarnaast de vragen over integraliteit, de
persoonlijke factor en de rol van bewoners zijn aangestipt (vraag 2, 3 en 4). Bevindingen
daaromtrent zijn in de slotparagraaf uit de vertelde verhalen gedestilleerd.
3.1 Herstructurering van de woningvoorraad
3.1.1 Herstructurering: het summum van sociale herovering
Herstructurering is in elk van de vier onderzoekswijken een thema geweest en ook op
flinke schaal gerealiseerd. Eén deelgebied van Slotervaart kozen we doelbewust uit omdat
daar geen sprake was van grootschalig ingrijpen, terwijl toch de waardering van de woon-
omgeving aanhoudend verbeterde. Maar in de andere wijken stond sloop en nieuwbouw
centraal. Door herstructurering wordt de woningvoorraad meer gevarieerd, qua prijs-
klasse en voor wat de architectuur van de wijk betreft. Met deze ingreep, die dikwijls ook
samengaat met herinrichting van aanpalende publieke ruimten, worden ook sociale doe-
len nagestreefd. De site Wat Werkt in de Wijk van Platform31 (zie Platform31 2015a)
omschrijft de beleidstheorie zo:
Hoe werkt dit? Mensen met (sociale) problemen vertonen ook relatief vaak problematisch gedrag. Min-
der concentratie van sociaal zwakke huishoudens gaat doorgaans samen met minder concentratie van
overlast en criminaliteit. […] Ook vormt er zich uit de instroom van hoger opgeleiden en beter verdie-
nenden een nieuwe kritische groep bewoners die overheidsdiensten aanspreekt bij overlast, vernielingen
en rommel op straat, in staat is aandacht te mobiliseren voor problemen en soms zelf ook actie onder-
neemt.
Empirisch onderzoek liet zien dat herstructurering inderdaad gunstige effecten heeft op
veiligheid en overlast in de wijk (Marlet et al. 2009; Wittebrood en Van Dijk 2007;
Wittebrood en Permentier 2011). Dat gold vooral waar huurwoningen werden gesloopt en
koopwoningen ervoor terug werden gebouwd. Een recentere evaluatie uit 2013 (Permen-
tier et al. 2013) wees uit dat herstructurering in de crisisjaren minder gunstige effecten op
veiligheid en overlast sorteerde, terwijl de nieuwbouw van huurwoningen juist naar ver-
houding goed uitpakte. Haperingen in het verkoopproces werden als verklaring aange-
reikt. De beoogde effecten van herstructurering betroffen primair een betere waardering
van wijkbewoners voor de sociale en fysieke woonomgeving en die verwachting is uitein-
