Samenvatting
Onderzoeksbevindingen en beleidssuggesties
S.1 Waarom dit onderzoek?
Terugblik op het 40-wijkenbeleid, met een andere bril
De afgelopen tien tot twintig jaar is er van alles ondernomen om de situatie van bewoners
van achterstandswijken te verbeteren en hen meer tevreden te stemmen. De wijkactie-
plannen voor de 40 aandachtswijken die voormalig minister Vogelaar in 2007 liet aan-
wijzen voor extra inspanningen, waren meestal een vervolg op eerdere inspanningen,
zoals onder het Grotestedenbeleid, stedelijke vernieuwing en het 56-wijkenbeleid.
Dat was nog niet afgelopen toen voor 40 aangewezen wijken in 18 steden de inspannin-
gen nog ge√Øntensiveerd werden, om de wijken er nog sneller bovenop te helpen. Daarbij
werden brede doelen geformuleerd rondom beter wonen, onderwijs, arbeidsparticipatie,
veiligheid en integratie. Daaraan werden later nog gezondheid, sport en cultuur toege-
voegd. Op deze terreinen bestonden forse achterstanden in de wijken. Door samen-
hangende (integrale) inzet op verschillende fronten zou de achterstand ingelopen kunnen
worden, waarbij accenten binnen de brede doelstellingen lokaal werden aangebracht,
aansluitend bij bijzonderheden binnen de wijk.
Bestuurders, professionals en tal van bewoners in de wijken gingen monter aan de slag of
vervolgden de ingeslagen weg, al werden de beloofde rijksmiddelen al snel terug-
geschroefd. In de beleving van velen hield het aanvullende beleid in 2012 op, toen de
rijksinvesteringen van tot dan toe ongeveer 300 miljoen euro stopten. Formeel loopt het
40-wijkenbeleid acht tot tien jaar, de laatste jaren met andere vormen van rijksondersteu-
ning (bv. kennisontwikkeling en -deling). Ondertussen zijn de woningcorporaties
gemaand zich meer tot hun kerntaak, bouwen en beheren van betaalbare huurwoningen,
te beperken. Reorganisatie van de politie vraagt ook dat deze zich tot haar kerntaken
beperkt en minder gebiedsgericht werkt. De gemeenten hebben in zeer korte tijd decen-
tralisaties in het sociale domein moeten voorbereiden en uitvoeren. Ze moeten meer
zorgtaken met relatief minder middelen gaan uitvoeren. Dit alles gaat samen met een
oproep aan de burgers om zich meer in het publieke domein te manifesteren en verant-
woordelijkheid te nemen voor hun directe leefomgeving.
We kijken in deze studie terug op het 40-wijkenbeleid, maar ook op de aanloopjaren daar-
naartoe, zodat er beter zicht komt op koerswendingen ten tijde van het 40-wijkenbeleid.
We interviewden in vier wijken een aantal bewoners, ondernemers en professionals, op
zoek naar hun ervaringen met lokale inspanningen en resultaten. Daarmee is het een
kwalitatieve aanvulling op eerder kwantitatief onderzoek van het Sociaal en Cultureel
Planbureau (scp) naar de aandachtswijken (Werk aan de Wijk, Permentier et al. 2013), dat de
effecten van het 40-wijkenbeleid aan de hand van statistieken over veiligheid en leefbaar-
heid traceerde. Dat evaluatieonderzoek liet gunstige trends zien in de aandachtswijken: de
concentratie van lage-inkomensgroepen was iets afgenomen; de tevredenheid met de
9
