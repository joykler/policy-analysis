narratieve tour
sionals en bewoners die de commissie ontvingen. Noodgedwongen ging het om
beknopte bezoeken van een tot twee dagdelen per wijk. Inmiddels zijn we weer enkele
jaren verder. We wilden uitvoeriger praten met betrokkenen in de wijken en hebben
daarom besloten tot een viertal casestudies waarin is gesproken met bewoners, profes-
sionals en ondernemers. Deze aanpak is een complement ten opzichte van ons eerdere
onderzoek over de wijken. Zoals voormalig minister Vogelaar in 2007 in haar beleidsbrief
schreef (tk 2007/2008): ‘Maak geen rapportages over de wijkaanpak die vooral bestaan uit
cijfers … Tel en vertel. Niet alles is in het sociale domein meetbaar. Daarom geeft een com-
binatie van tellen en vertellen vaak de beste informatie en draagt daarmee bij aan de
interpretatie van de effectmeting.’ Welnu, waar wij in ons eerdere rapport Werk aan de Wijk
vooral hebben ‘geteld’, weliswaar met geavanceerde technieken, zullen wij ter aanvulling
in dit rapport vooral vertellen. Dat wil zeggen: onze respondenten zullen vertellen. Hun
verhalen over wat er in de wijken gebeurd is en nog gaande is, vormen de ruggengraat van
deze studie. Hoe belichten verschillende mensen dezelfde processen?
1.2 Onderzoeksdoel en onderzoeksvragen
Doel van het onderzoek
Met verschillende bij de wijkverbetering betrokken personen in vier (voormalige)
aandachtswijken blikken we is deze studie terug op een periode van tien tot vijftien jaar.
Het wijkenbeleid liep vanaf 2007, maar door wat verder terug te kijken krijgen we meer
grip op koersveranderingen. We proberen inzicht te bieden in de omstandigheden waar-
onder beleidsinspanningen tot een verbetering van de leefbaarheid in de wijken leiden.
Onderzoek naar zowel de lokale context van de wijk als de lokale beleidsinspanningen
moet helpen om do’s-and-dont’s te formuleren die van pas komen bij de ontwikkeling
van lokaal beleid. We gaan na hoe de geïnterviewden terugkijken op wat er tot op heden
bereikt is en welke uitdagingen ze nog zien.
Veel onderzoek richt zich op specifieke interventies, zoals de archetypische evaluaties van
Platform31 onder de naam Wat Werkt in de Wijk. Daar wordt op basis van het voorhanden
evaluatieonderzoek aangegeven welke effecten zoal met bepaalde maatregelen zijn
bereikt, zoals: sloop en nieuwbouw van woningen, verkoop, aanleg van sportpleinen,
toekennen van bewonersbudgetten, straatcoaches en schuldhulpverlening. Die kennis-
verzameling geeft aanleiding om verschillende succesinterventies te onderscheiden en die
zelfs van een globale kostenraming te voorzien, maar geeft weer geen beeld van de
samenhang met andere interventies, eventueel conflicterende prioriteiten, of de context
waarbinnen initiatieven en ingrepen meer of minder tot hun recht komen. Om die reden
stellen we in deze studie juist het samenspel van uiteenlopende ervaringen centraal.
Vragen
De centrale vragen in dit onderzoek zijn voor de start van het onderzoek in nauw overleg
met het ministerie van Binnenlandse Zaken (bzk), Directoraat-Generaal Wonen en Bou-
wen geformuleerd. Het verzoek was om do’s-and-dont’s te formuleren, praktische wen-
