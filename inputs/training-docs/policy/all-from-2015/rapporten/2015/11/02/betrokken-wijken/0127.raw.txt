5 Wijkeconomie en sociale stijging
In dit hoofdstuk behandelen we de inspanningen die in de wijken zijn gedaan om de wijk-
economie, en in het bijzonder het winkelbestand, te ondersteunen. In de gesprekken met
bewoners, ondernemers en professionals kwam met name de relatie tussen leefbaarheid
(woontevredenheid en veiligheid) en het winkelbestand aan de orde. Omdat het al dan
niet floreren van bedrijvigheid in de wijk zowel in de wijkactieplannen als in de gesprek-
ken met professionals vaak in verband gebracht werd met werkgelegenheid en de sociaal-
economische positie van de wijkbewoners, staan we in deel twee van dit hoofdstuk ook
stil bij de inspanningen die zijn gedaan om de sociaal-economische positie van bewoners
te verbeteren (sociale stijging) (§ 5.3 en 5.4). Daarbij beperken we ons niet alleen tot de
interventies die een directe link hebben met het winkelbestand en ondernemerschap,
zoals het stimuleren van startend ondernemerschap, het creëren van stageplekken en het
bevorderen van werkgelegenheid in de wijk, maar besteden we ook aandacht aan extra
inspanningen in het onderwijs. Aldus behandelt dit hoofdstuk de eerste onderzoekvraag
naar welke interventies werden benoemd door de respondenten, en de beoordeling van
die interventies, toegespitst op de onderwerpen wijkeconomie en sociale stijging. Daar-
naast komen de ervaringen met de integrale aanpak en het belang van personen (de per-
soonlijke factor) aan bod (onderzoeksvraag 2 en 3), en de betrokkenheid van ondernemers
in de wijk (onderzoeksvraag 4).
5.1 Betekenis en reikwijdte van het begrip wijkeconomie
Het belang van de wijkeconomie als aandachtsgebied voor wijkenbeleid wordt door het
rijk en door gemeenten onderkend, maar kent nog geen lange geschiedenis. In het Actie-
plan Krachtwijken (tk 2007/2008) werd de term wijkeconomie niet letterlijk genoemd, maar
aspecten van de wijkeconomie kwamen terug in de doelstellingen voor het aandachts-
wijkenbeleid. Zo werden gemeenten aangemoedigd het vestigingsklimaat voor onder-
nemers te verbeteren, ondernemerschap te stimuleren en functiemenging van wonen en
bedrijvigheid na te streven (vrom 2007: 12, 21). Een groep gemeenten die zich al in het
kader van het Grotestedenbeleid had verenigd, kwam in dezelfde periode met een Actieplan
Wijkeconomie, waarin verbanden werden gelegd met thema’s als sociale stijging (arbeids-
participatie en scholing), veiligheid en leefbaarheid (Werkgroep Wijkeconomie van de G27
2007: 10). Deze brede benadering van het begrip wijkeconomie komt terug in het Handboek
Wijkeconomie, dat enkele jaren later in opdracht van het ministerie van Binnenlandse Zaken
werd geschreven. Werken aan de wijkeconomie betekent volgens het handboek ‘het volle-
dig benutten van de economische potenties van een wijk en haar bewoners, waardoor een
bijdrage wordt geleverd aan de economische vitaliteit en de leefbaarheid van een wijk’
(Seinpost en otb/tu Delft 2010: 9).
127
