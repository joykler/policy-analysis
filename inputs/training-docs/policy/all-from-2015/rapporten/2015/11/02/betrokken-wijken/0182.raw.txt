betrokken wijken
Interventies rond ontmoeten (onderzoeksvraag 1)
Veel mensen die we in de wijken spraken hechten aan ontmoeten. Dat geldt in het bijzon-
der voor de woningcorporaties. Zij betreuren dan ook het sluiten van wijk- en buurtcentra
in de afgelopen jaren, net als verschillende bewoners die wij spraken. Ontmoeten draagt
bij aan publieke familiariteit, wat het veiligheidsgevoel ten goede komt. Daarnaast haalt
het bewoners uit hun isolement en dat kan van belang zijn voor het geestelijk welzijn van
de betrokkene. Het is in die hoedanigheid ook een vorm van laagdrempelig onderling
hulpbetoon.
Ontmoeten vergt ontmoetingsplekken, maar met name corporatiemedewerkers hechten
ook aan activiteiten die op verbinden gericht zijn. Anders dan Blokland-Potters (1998)
betoogde in haar invloedrijke proefschrift, hechten onze respondenten ook waarde aan
het organiseren van activiteiten waarbij verschillende groepen binnen de wijk elkaar ont-
moeten. De buurtbarbecue is daar een voorbeeld van; corporaties grijpen dergelijke acti-
viteiten graag aan om op een informele manier in contact te komen met hun huurders.
Wel is er een vrij algemeen gedeeld gevoel, zeker bij actieve bewoners, dat de tijdgeest en
de financiële omstandigheden ernaar zijn om prioriteiten te stellen als een activiteit met
publieke middelen wordt bekostigd. Dat bewoners soms teveel gepamperd werden door
van alles voor ze te regelen. En zijn criteria genoemd door verschillende respondenten om
prioriteiten te stellen: het (burger)initiatief moet niet te particulier zijn, in de zin dat het
verschillende bevolkingsgroepen iets biedt en liefst ook met elkaar in contact brengt.
Een tweede principe is dat structurele noden en problemen onder de bevolking voorrang
zouden moeten hebben boven feestelijke initiatieven. Een derde principe is dat aanhou-
dende aandacht de voorkeur heeft boven steeds wisselende projecten.
Interventies rond sport, spel en cultuur (onderzoeksvraag 1)
Sport en spel hebben in de wijken de nodige aandacht gekregen. Voor beide zijn fysieke
voorzieningen gecreëerd, zoals speelplaatsen, voetbal- en tennisvelden en -kooien.
De middelen die voor spelbegeleiding beschikbaar zijn, namen daarentegen af in de wij-
ken. Het is mogelijk dat de veiligheidsgevoelens zodanig verbeterd zijn dat meer kinderen
gaan spelen zonder toezicht op de pleinen. Soms, zoals bij de Amersfoortse Buitenkasten,
wordt de openstelling van de speelfaciliteit echter beperkt, omdat deze onvoldoende door
vrijwilligers wordt overgenomen. Wel floreert de speeltuinvereniging, elders in
Kruiskamp, maar zoals zowel voor sporten, spelen en ontmoeten als voor hulp zoeken is
opgemerkt: een deel van de bewoners beperkt de eigen actieradius tot de zeer nabije
omgeving.
Sportparticipatie kreeg ten tijde van het aandachtswijkenbeleid ook landelijk veel aan-
dacht en dat zien we terug in de wijken. Interessant is dat de deelname toeneemt als de
sportactiviteiten de wijk in worden gehaald. Initiatieven waarbij sport- en spelvoorzienin-
gen in de wijk zoveel mogelijk opengesteld worden voor activiteiten van wijkbewoners,
zijn daarom veelbelovend. Ze zouden bij voorkeur niet jaar na jaar bevochten moeten
worden, zoals nu het geval is.
182
