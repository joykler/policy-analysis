betrokken wijken
De terugloop van professionele politiekrachten wordt in onze wijken en elders gecom-
penseerd met de inzet van onbetaalde krachten, zoals politievrijwilligers en studenten.
Zij kunnen een gewaardeerde en effectieve aanvulling als zichtbare toezichthouders bete-
kenen, zoals we eerder bespraken. Politievrijwilligers zijn er al jaren, maar de laatste tijd
worden ze steeds vaker voor volwaardige politietaken ingezet. Omdat ze uiterlijk niet van
een echte politieagent zijn te onderscheiden, wordt hiermee een irreëel beeld gepresen-
teerd, aldus een wijkagent: ‘Er zijn hier bij wijze van spreken vijf mensen aan het werk.
Die zijn hier van alles en nog wat aan het doen, maar eigenlijk is er maar één die betaald
werk aan het doen is en daar ook de verantwoording voor draagt.’ De zorg is dat als er iets
mis gaat, het allemaal op de schouders van deze ene betaalde kracht terechtkomt. Een
actieve bewoner uit de Bijlmer ziet nog een ander risico van alternatieve bemensing als
gevolg van inkrimpingen bij de politie. Deze beklaagt zich dat ‘jochies’ in opleiding de
opdracht krijgen om bonnen uit te schrijven, ‘en die geven ze dan voor de meest onzin-
nige dingen’. Hij wijst erop dat dit gedrag de vertrouwensband tussen bewoners en wijk-
agent ondermijnt.
Van de overgang van gebiedsgericht naar probleemgericht politiewerk worden voor de
harde criminaliteit dus geen onmiddellijke gevolgen verwacht. Die vormt vanzelfsprekend
de kern van het takenpakket. Toezichthoudende taken kunnen deels worden uitbesteed
aan onbetaalde of private partijen; daarvoor bestaat draagvlak. Gesprekspartners zien de
grootste gevolgen voor de aanwezigheid van de politie in de buurt. Men verwacht minder
ruimte voor de politie om een gevoel te ontwikkelen voor wat er (ook achter de voordeur)
speelt in de buurt en om een coördinerende rol in het netwerk van veiligheidspartners op
zich te nemen. Dat zou betekenen dat de politie voor de uitdaging staat om haar informa-
tiepositie en vertrouwensband met bewoners op peil te houden. Onze gesprekken wijzen
op actief verwachtingsmanagement als hulpmiddel om te voorkomen dat groepen bewo-
ners zich vergeten voelen en de handdoek in de ring zullen gooien.
4.2 Schone en ongeschonden woonomgeving
Hiervoor werd duidelijk dat een schone en goed onderhouden omgeving bijdraagt aan het
veiligheidsgevoel, althans volgens ondernemers en professionals. Volgens de broken-
window-theorie nodigt vervuiling uit om meer te vervuilen, en zelfs tot criminaliteit, en ont-
staat een neerwaartse spiraal (Keizer et al. 2008; Wilson en Kelling 1982). Behalve een vei-
lige wijk, wordt een schone en ongeschonden wijk algemeen als basisvoorwaarde gezien
voor een goed functionerende woonomgeving. Dat deze zaken in orde moeten zijn, vindt
iedereen, maar de problematiek is toch weerbarstig en vuil komt vaak als een van de
belangrijkste klachten uit de bus. Daarom hebben we onze nieuwsgierigheid meer in
detail gericht op wat er bereikt is, hoe dat bereikt is en waar men in de wijken nu nog
tegenaan loopt.
