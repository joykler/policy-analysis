wijkeconomie en sociale stijging
Bedrijvigheid in de wijk: banenmachine voor buurtbewoners?
Vanaf de start van het 40-wijkenbeleid leeft bij de overheid een optimistisch beeld over de
bijdrage van ondernemerschap en bedrijvigheid in de wijk aan werkgelegenheid en
arbeidsparticipatie (tk 2007/2008: 2). Ook in de wereld van het midden- en kleinbedrijf
zelf leeft de gedachte dat ondernemingen in de wijk bijdragen aan sociale stijging, door
het bieden van lokale werkgelegenheid en startersmogelijkheden (Aalders et al. 2008: 50
e.v.). Wat zegt eerder onderzoek daarover? In de literatuur is bevestigd dat stedelijke
woonwijken veel werkgelegenheid bieden, ongeveer 40% van het aantal banen in
Nederland is te vinden in woonwijken (pbl 2010: 34). Verder is uit onderzoek gebleken dat
een aanzienlijk deel van de banen in wijken ook door bewoners uit de wijk zelf worden
vervuld, onder wie veel zzp’ers en kleine zelfstandigen. Zo liet onderzoek in enkele Rotter-
damse wijken zien dat ongeveer een kwart van de banen in het midden- en kleinbedrijf
wordt vervuld door mensen uit de wijk, de ondernemers zelf inbegrepen (Bulterman et al.
2007: 135). Ander onderzoek onder een specifieke groep van ondernemers in wijken door
heel Nederland, die zelf op maximaal tien minuten loopafstand van hun bedrijf wonen,
liet zien dat het overgrote deel van hen geen of slechts één werknemer in dienst heeft.
Maar van die aangestelde werknemers is wel 45% een buurtbewoner (Schutjens en Steen-
beek 2010: 125, 172). Hoewel bedrijven in de wijk dus een belangrijke werkgelegenheids-
functie vervullen, hebben onderzoekers er ook op gewezen dat nieuwe werkgelegenheid
in wijken maar een beperkt effect heeft op de werkeloosheidscijfers in diezelfde wijken.
Veel ondernemers in wijken hebben geen personeel of slechts één personeelslid in dienst
en willen vaak ook klein blijven (Schutjens en Steenbeek 2010: 146). De kans dat een werk-
loze wijkbewoner een baan vindt ín de wijk blijft dan klein, en het effect van nieuwe
bedrijvigheid op werkeloosheidsstatistieken in de wijk beperkt (Marlet 2010: 108;
Schutjens en Steenbeek 2010: 123).
Omzien naar de buurt
Ook in ons eigen onderzoek is de lokale oriëntatie en betrokkenheid van ondernemers bij
de buurt en haar bewoners aan bod gekomen. Uit de gesprekken met ondernemers en
winkelstraatmanagers leerden we dat een aantal van hen inderdaad mensen uit de wijk in
dienst hebben (ondernemer Bijlmer, ondernemer Nieuwland), stageplekken aanbieden in
samenwerking met scholen in het middelbaar beroepsonderwijs (ondernemer Nieuw-
land) en zich daarnaast inspannen om buurtbewoners op andere manieren (via particu-
liere hulp- en ondersteuningsinitiatieven) te helpen op te klimmen op de sociale ladder.
In de wijken zijn we opvallend vaak sociaal en lokaal betrokken ondernemers tegengeko-
men die via hun bedrijf, maar soms ook als bewoner, een bijdrage willen leveren aan de
sociale sfeer in de buurt en aan de sociaal-economische situatie van andere wijkbewoners.
Zo stelt een van de geïnterviewde ondernemers een vaste dag in de week zijn winkel-
ruimte open voor de inloop van wijkbewoners die hulp nodig hebben bij administratieve
zaken. Daarnaast is hij betrokken als buurtvader in de wijk (ondernemer de Kruiskamp).
Ondernemers in Schiedam Nieuwland werkten mee aan een etalagetentoonstelling van
kunst van bewoners uit de wijk, gemaakt in het kader van een wijkproject voor sociale
