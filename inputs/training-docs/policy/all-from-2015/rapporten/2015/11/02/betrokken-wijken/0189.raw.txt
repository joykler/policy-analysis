bewoners aan zet
Tabel 7.1 geeft een overzicht van maatschappelijke initiatieven die we in de wijken zijn
tegengekomen. Het overzicht is niet uitputtend, maar omvat initiatieven die veel ter
sprake kwamen. Het zijn initiatieven van bewoners of met een grote inbreng van bewo-
ners. Maar gemeente en welzijnsinstellingen spelen in de meeste gevallen ook een rol.
7.1.2 Afstemming met andere partijen
Wat vinden bewoners die betrokken zijn bij maatschappelijke initiatieven van hun relaties
met partijen uit overheid en maatschappelijk middenveld en wat vinden gemeenten van
zelforganiserende burgers?
Verschillende logica
Gemeenten en initiatiefnemers hebben elk hun eigen logica, die niet altijd aansluit op die
van de ander. Voor initiatiefnemers is het belangrijk dat de gemeente zich in hun logica
probeert te verplaatsen:
We konden het gebouw gewoon krijgen voor een euro. [De wethouder] zei: ik kan dit gebouw voor een
symbolisch bedrag overdoen. Toen zeiden we eerst nee, omdat we meteen moesten beslissen. We kun-
nen niet overzien waar we instappen. Als bedrijf doe je dat niet. Toen was hij verbaasd. Zeg je nou nee
tegen een gebouw? Wil je het nu? Zo werken we niet. We zijn een club bewoners, als de gemeente a zegt
dat wij b erachteraan zeggen, zo werkt het niet. We hebben heel lang gewerkt aan gelijkwaardigheid.
Een voorstel doen en verwachten dat wij meteen ja zeggen. Hij belde op: ik snap er niks van. Als we het
niet kunnen overzien doen we het niet. We hebben tijd nodig, dat kan niet in een week. We hebben er
anderhalf jaar over nagedacht. Dat kon hij wel begrijpen. Toen hebben we vanaf dat moment nog een
jaar voorbereid, voordat we de sleutel kregen. [De wethouder] viel uit het college. We moesten toen
weer lobbyen om de bestuurlijke rugdekking overeind te houden. Maar uiteindelijk is het gelukt en nu
zitten we hier. (medewerker wijkbedrijf Kruiskamp)
De wijkmanager die we spraken in Kruiskamp merkte hierover op: ‘Zo’n burgerinitiatief is
een zaak van integraal werken en wij werken niet altijd even integraal.’ Bewoners zeiden
bijvoorbeeld: ‘mogen we voor dat iets minder betalen want we doen ook dit’. Dus minder
huur voor het pand betalen omdat er sociale doelen worden gerealiseerd. ‘Bij ons is dat
lastig want het een zit in het vastgoedpotje en het andere in een potje voor sociale pro-
jecten.’
Meerdere bewoners brachten de aandacht van de politiek en het bestuur naar voren als
positief punt. In eerder onderzoek is deze aandacht eveneens door bewoners geprezen
(zie Van Houwelingen et al. 2014; Hurenkamp et al. 2006; Mensink et al. 2013). Bezoeken
van een wethouder of de burgemeester worden gewaardeerd:
A: Wij waren altijd gewend, de burgemeester nodigt de buurtvaders uit voor de lunch bijvoorbeeld.
Hij was gewoon echt trots op de buurtvaders. Hij kwam bijvoorbeeld bij het toernooi van oud en nieuw.
B: ‘Hij kwam hier om 1 uur ’s nachts even langs met zijn chauffeur en hij ziet ons daar staan. Komt
kijken wat we doen. (buurtvaders Kruiskamp)
