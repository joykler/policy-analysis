De corrupte handelsagenten handelden op eigen titel. Voor hen was het immers ook gewoon 
business. Volgens de rechercheofficier moeten de betalingen met medeweten van toenmalige 
medewerkers van SBM hebben plaatsgevonden, waaronder een toenmalig lid van de Raad van 
Bestuur. “In het geval van de (voormalige) SBM-medewerkers en agenten heeft Nederland geen 
rechtsmacht. Dit omdat de feiten zich in het buitenland afspeelden en alle betrokkenen 
buitenlanders zijn.” De officieren hebben daarom contact gezocht met het buitenland. 
 
Schoon schip 
Aan de transactie met de rechtspersoon, het bedrijf zelf, waren wel aan een aantal voorwaarden 
verbonden. Kruimel: “Medewerking en openheid van zaken staan voorop. Dat betekent niet dat 
het OM geen rekening houdt met het feit dat een verdachte zich niet met huid en haar wil 
overleveren. Het is de kunst om het juiste verhaal boven water te krijgen. Schoon schip maken is 
zeker zo belangrijk. Het bedrijf moet laten zien dat het de bedrijfsvoering zo inricht, dat het risico 
op dit soort misstanden zo klein mogelijk wordt gemaakt. Hierbij liet het OM zich adviseren door 
deskundigen. Ten slotte gaat het natuurlijk ook om boetedoening. Dat betekent: alles wat op een 
verkeerde manier verdiend is inleveren en een forse boete betalen.” Het onderzoek van de FIOD 
en het Openbaar Ministerie is uiteindelijk in een stevig tempo uitgevoerd. In 2012 is het 
onderzoek gestart en in 2013 kwam alles in een stroomversnelling terecht.  
 
Om zicht te krijgen op de veranderingen in het bedrijf voerde het onderzoeksteam gesprekken 
met de Raad van bestuur en de Raad van Commissarissen. Het viel de officieren op dat de 
gesprekken openhartig waren en dat zij zich kwetsbaar opstelden. Ook de gesprekken met de 
advocaten verliepen goed. “Normaal gesproken hebben wij te maken met advocaten die een 
pokerface opzetten en overal mitsen en maren achter zetten. Maar deze partijen zeiden eerlijk 
dat het nooit zo had mogen gebeuren”, zegt Jeuken. De Raad van Bestuur en de Raad van 
Commissarissen leken ook goed in te schatten waarom het corruptieschandaal toch kon 
gebeuren. Het bedrijf begon overzichtelijk en groeide in rap tempo uit tot een wereldwijd actieve 
onderneming. Er was vooral oog voor ondernemen, wat onbewust ten koste ging van aspecten 
zoals integriteit. Inmiddels is dat anders. De commissarissen en bestuurders vertelden de 
officieren wel dat ze even twijfelden of ze deze ernstige misstanden wel vrijwillig moesten 
melden. Want een bedrijf komt dan meteen in zwaar weer terecht. Toch besloten zij unaniem om 
het wel te doen. “Het besef dat je zo geen zaken doet is doorgedrongen. SBM laat dit ook zien 
met een stevig aangepast integriteitsprogramma. Corruptie staat sowieso nationaal en 
internationaal op de agenda.”  De afgelopen jaren is er sprake van een mentaliteitsverandering, 
weet Jeuken.  
 
Ingewikkelde puzzel 
Het onderzoeksteam begon in 2014 met de berekening van de transactie. Ze gingen na hoeveel 
SBM per project verdiende en in hoeverre die projecten beïnvloed waren. Kruimel: “Een 
ingewikkelde puzzel. Gesprekken met financiële mensen binnen het bedrijf, advocaten en overige 
data hebben voor ons een zo helder mogelijk beeld opgeleverd.” Bij de transactie werd ook 
rekening gehouden met wat het bedrijf financieel aan kan. Ze hebben zichzelf immers gemeld en 
goed meegewerkt. Bovendien is het nu een opgeschoond bedrijf, met duizenden medewerkers. 
Dat kun je niet zomaar over de kop laten gaan. Uiteindelijk kwamen ze uit op een 
schikkingsbedrag van 240 miljoen dollar. De boete bedraagt veertig miljoen dollar, de ontneming 
tweehonderd miljoen dollar. Het OM ziet het forse bedrag als een passende afdoening, die recht 
doet aan de ernst van de feiten. Voor SBM was het een pijnlijke ontknoping. Toch is het bedrijf 
blij dat het de keuze heeft gemaakt om zich vrijwillig te melden. Jeuken: “Omdat ze nu zeker 
‘schoon’ zijn, merkt SBM dat bedrijven juist zaken met ze willen doen. Hopelijk inspireert hun 
beslissing ook andere bedrijven.” 
 
Met de bekendmaking van het enorme schikkingsbedrag kozen de officieren ervoor om een extra 
uitgebreid persbericht uit te brengen. Ook een van de voorwaarden van de schikking. “Het 
verhaal moest out in the open komen. We wilden transparant zijn en meer naar buiten brengen 
_________________________________________________________________________________________ 
Verantwoording aanpak georganiseerde criminaliteit 2014 p. 30/38
