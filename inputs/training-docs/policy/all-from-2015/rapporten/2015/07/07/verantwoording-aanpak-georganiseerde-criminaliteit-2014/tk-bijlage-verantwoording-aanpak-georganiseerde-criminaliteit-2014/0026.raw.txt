Paniek 
Zijn vriendin wilde hem helpen. Ze kende iemand bij het Bandidos-chapter in het zuiden van het 
land. Mogelijk kon diegene bemiddelen. De prospect ging daarop naar het chapter Limburg. “Op 
de terugweg hoorden we dat hij zijn vriendin belde. ‘Het is alleen maar erger geworden. Ze 
hebben hun kant gekozen’, zei hij. Zijn paniek leek een vlucht te nemen. Uit telefoongesprekken 
haalden we dat hij bang was dat ze hem zouden vermoorden.” De prospect wist in zijn zoektocht 
naar geld toch nog wat bij elkaar te ritselen. Het observatieteam zag uiteindelijk een ontmoeting 
tussen het slachtoffer en de president, waarvan ze vermoedden dat het een geldoverdracht was. 
De druk leek daarna even van de ketel. 
 
Maar voor hoe lang? Politie en het Openbaar Ministerie grepen in voordat de afpersing verder 
zou gaan. Zeker ook vanwege het veiligheidsrisico voor het slachtoffer. “We vielen het clubhuis 
binnen. Datzelfde moment hielden we de president en de vicepresident aan. We hadden de 
verdenking dat zij een actieve rol hadden bij de mishandeling in het clubhuis.” Na hun 
aanhouding zijn ze volgens de zaaksofficier verassend uitgebreid gaan verklaren. De aantijgingen 
waren allemaal de reinste onzin, zeiden ze. Maar beide mannen verklaarden heel verschillend op 
essentiële punten. Hun verhalen stonden haaks op elkaar. “We onderzoeken op dit moment nog 
de reden waarom de prospect meer geld moest betalen. Was het een opgelegde boete of gewoon 
afpersing van iemand die eruit wilde stappen en die ze nog even leeg wilden trekken? Wat zat er 
precies achter?”, vraagt de zaaksofficier zich af. 
 
Kleinere rol 
“Na de actiedag voerden we een actief persbeleid, passend bij de landelijke lijn. ‘Kijk dit speelt er 
in OMG-land, het zijn geen gezellige verenigingen. Het zijn mensen die nare strafbare feiten 
plegen’, was onze boodschap.” De president en de vicepresident werden na twee maanden 
voorlopige hechtenis weer vrijgelaten. De zaaksofficier vertelt dat het er sindsdien op lijkt dat het 
chapter Bandidos Alkmaar, gevestigd in Heerhugowaard, een aanzienlijk kleinere rol heeft 
gekregen in de regio. De vicepresident zegt dat hij eruit is gestapt en dat lijkt ook te kloppen. 
Hetzelfde geldt voor een aantal andere leden. Zoals het er nu uitziet telt het chapter nog maar 
drie leden. In de tijd dat de president en vicepresident vastzaten, was er geen geld meer voor de 
huur van het clubhuis, waardoor ze ook die ruimte kwijtraakten. “Een mooi effect. Zo gaat er 
nauwelijks nog dreiging van dit chapter uit.” 
 
In de namiddag van actiedag kwam ook de spoeddriehoek van politie, OM en de burgemeester 
van Heerhugowaard bijeen. “Wij presenteerden toen onze bevindingen. Later hebben we die ook 
in een bestuurlijke rapportage aan de burgemeester overhandigd. Hij was dankbaar dat we hem 
in zo’n vroeg stadium hadden betrokken”, zegt de officier. Onder de ‘RIEC-paraplu’ vindt er in 
Noord-Holland regelmatig overleg plaats op het thema motorclubs. Verschillende partners zitten 
dan bij elkaar om te spreken over een specifiek chapter in de regio. Zij bekijken wat er speelt, 
waar de risico’s zitten en of er maatregelen moeten komen. Ook bespreken ze met elkaar wie het 
beste kan optreden: de politie, de Belastingdienst of bijvoorbeeld het gemeentebestuur.  
 
Doel  
Het onderzoek Redlake laat duidelijk zien dat je als prospect niet zomaar uit een motorclub kunt 
stappen. Een belangrijke boodschap die nieuwe aanwas mogelijk kan ontmoedigen, denkt de 
zaaksofficier. “Ze laten je niet zomaar gaan, dat werd op pijnlijke wijze helder. Het doel van het 
opsporingsonderzoek was dat een criminele motorclub als Bandidos geen bestaansrecht mag 
krijgen in de regio. Dat doel hebben we behaald.” 
 
Het strafdossier wordt voor de zomer afgerond. De zaak komt naar verwachting in het najaar voor de 
rechter.  
_________________________________________________________________________________________ 
Verantwoording aanpak georganiseerde criminaliteit 2014 p. 26/38
