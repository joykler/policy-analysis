Zelf ontkent hij dat hij naar Syrië ging om te strijden. Hij beweert dat hij onschuldig werk deed, 
zoals voedselpakketten inpakken. Banning: “Gelukkig hadden we bij de aanhouding van Shukri F. 
ook bezittingen van Maher H. in beslag genomen die dat weerspraken. Ook vonden we bij zijn 
aanhouding foto’s op zijn telefoon van hem met een Kalasjnikov in zijn handen. Verder zagen we 
dat hij de strijd in het Midden-Oosten verheerlijkte in groepsgesprekken op Whatsapp. Maar sms-
berichten die hij zijn moeder stuurde, vormden uiteindelijk het onomkeerbare bewijs dat we 
nodig hadden. Maher H. berichtte haar dat hij mee had gedaan aan een ‘gewapende 
verrassingsaanval’. Zijn moeder reageerde met de vraag of hij de volgende keer dat hij weer gaat 
strijden alsjeblieft wél afscheid wil nemen.” 
 
Vrijspraak 
De officieren moesten naar eigen zeggen flink groeien in het zien en duiden van het probleem. 
Bij het cluster Terrorisme en Internationale Misdrijven van het Landelijk Parket vonden zij veel 
antwoorden. Ronselen is alleen strafbaar als het bedoeld is voor de gewapende strijd. Uit de 
tapgesprekken bleek dat Shukri F. vooral vrouwen overhaalde om te trouwen met een strijder en 
dan samen met hem naar Syrië af te reizen. De rechtbank oordeelde op zitting dat de benadering 
van deze vrouwen inderdaad ronselen was, maar niet specifiek voor de gewapende strijd. De 
vrouwen gingen immers alleen mee voor ondersteuning van hun man. Dat ze één man die 
twijfelde om naar Syrië te gaan, toch overhaalde door een indringende Korantekst voor te lezen, 
zag de rechtbank wel als een ronseldaad. Maar ook onvoldoende voor een veroordeling. Suhkri F. 
werd vrijgesproken. Maher H, werd wel veroordeeld. De rechtbank achtte hem schuldig aan het 
voorbereiden van moord en doodslag met terroristisch oogmerk.  
 
De overige groep verdachten uit het Context-dossier, die volgens het verwijt van het OM een 
criminele organisatie vormen, komen in september 22 dagen op zitting. De officieren 
onderscheiden verschillende rollen. “We zien iemand die jongeren op straat toespreekt en flyers 
uitdeelt om jongeren te werven en de strijd te verheerlijken. Ook is een persoon verantwoordelijk 
voor de verspreiding van de ideologie via internet en social media. Weer een ander coördineert 
alles. Dat zijn volgens ons in Nederland de belangrijkste spelers van de criminele organisatie”, 
zegt Banning. De verdachten zelf wassen hun handen in onschuld. Ze zijn van mening dat ze 
puur op basis van vrijheid van geloof en meningsuiting hun religie propageren. Van 
‘verheerlijking’ is volgens hen geen sprake. Hoe de rechtbank die discussie in september gaat 
opvatten, is volgens de officieren een interessante kwestie. Voor Banning en Vogelenzang is het 
helder dat er wel degelijk sprake is van strafbare feiten. Zij vinden dat een beroep doen op de 
vrijheid van meningsuiting of geloof in dit geval niet opgaat.  
 
Kennis 
Bij het onderzoek Context waren vooral de wijkagenten, ‘de ogen en oren van de wijk’, erg 
belangrijk voor het OM. Zij kennen de buurt, de families en vangen zo de nodige signalen op. De 
officieren benadrukken ook het belang van het ‘Veiligheidshuis’, een casusoverleg waarbij politie, 
gemeente, OM, reclassering en andere partijen met elkaar rond de tafel zitten om over personen 
en ontwikkelingen te spreken. Het casusoverleg is cruciaal omdat de aanwezige partijen na het 
duiden van signalen meteen passende maatregelen met elkaar kunnen bedenken. Vogelenzang: 
“Context was een boeiende zoektocht voor het zaaksteam. Anne Katrien Banning en ik werkten 
hard om de nodige kennis op te doen. Ons requisitoir vormt nu een goede basis voor 
vergelijkbare zaken.” 
 
Het OM gaat in de strafzaken van Shukri F. en Maher H. in hoger beroep.  
_________________________________________________________________________________________ 
Verantwoording aanpak georganiseerde criminaliteit 2014 p. 36/38
