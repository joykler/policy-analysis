Krachtiger signaal 
De FBI haalde als eerste markplaats Silk Road 1 uit de lucht, maar binnen no time was er al 
sprake van een doorstart: Silk Road 2. Assistent-projectleider Bas Doorn: “De les die we leerden 
was dat een enkele website neerhalen dus totaal geen zin had. Daarom drongen we aan op een 
grote internationale actie, waarbij we ons naast het offline halen van de marktplaatsen ook op de 
verkopers richten. Dat betekent: hen uit die ‘veilige’ anonimiteit halen en vervolgens aanhouden. 
Bovendien is het een veel krachtiger signaal als we tijdens die actie met achttien landen 
tegelijkertijd honderden grote websites neerhalen.” Volgens Dobbelaar is het feit dat al die landen 
tegelijkertijd met dezelfde missie aan de slag gaan de grootste uitdaging van ITOM. Verder is het 
betrekken van andere organisaties, zoals de (internationale) douane, vrij nieuw. “Het is geen 
rocket science, maar het gebeurt niet vaak dat het OM dergelijke partijen internationaal betrekt. 
Vaak doen we dit soort projecten het liefst landje voor landje, collectief handelen gebeurt weinig. 
Alle landen doen naast het gezamenlijke voorbereidend werk zelf strafrechtelijk onderzoek, met 
als klapper meerdere actiedagen. Die gezamenlijke uitstraling maakt de acties mooi stevig.” 
 
414 websites 
De eerste actie met de codenaam ‘Onymous’ vond plaats op 6 november 2014. De EU-landen en 
de FBI slaagden erin om tegelijkertijd marktplaatsen uit de lucht te halen en verkopers aan te 
houden. Zo werd in San Francisco de grote man achter Silk Road 2 opgepakt. Uit onderzoek 
bleek bovendien dat de internetserver van Silk Road 2 ook enige tijd in Nederland had gestaan. 
Onder leiding van het LP nam ook de politie in Nederland een aantal computerservers in beslag. 
Die werden uitgebreid geanalyseerd. Tijdens de actie Onymous haalden de landen in totaal maar 
liefst 414 illegale marktplaatsen uit de lucht. Bezoekers van de websites zagen daarna alleen nog 
de melding: ‘This hidden site has been seized’. Ook werd er beslag gelegd op meer dan een miljoen 
dollar aan bitcoins en 180.000 euro cash. 
 
Dobbelaar en Doorn waren zeer tevreden met de resultaten van de eerste actie: “Er werden 
honderden websites neergehaald, veel meer dan gedacht. Op de fora die kopers en verkopers 
bezoeken zat de schrik er duidelijk in. Dat zagen we aan de vele reacties. In de toekomst willen 
we daarom nog meer grote internationale actiedagen organiseren. Het liefst met veel bombarie 
zodat de kopers en verkopers van de websites wegblijven en uit angst ook nooit meer terugkeren. 
Als dat ook uit de analyse van TNO blijkt, heeft ITOM zijn kracht bewezen.”  
 
Onlangs zijn in Nederland drie grote verkopers geïdentificeerd in het kader van Project ITOM. Op 
verschillende online marktplaatsen stonden zij bekend onder de pseudoniemen Holland Online, 
Amsterdam United en Albert Heijn. De mannen worden verdacht van het handelden in XTC, MDMA, 
LSD en andere drugs. In totaal is voor meer dan 1 miljoen euro aan bitcoins, cash en andere valuta 
in beslag genomen. De drie verdachten zitten in voorlopige hechtenis.  
 
_________________________________________________________________________________________ 
Verantwoording aanpak georganiseerde criminaliteit 2014 p. 28/38
