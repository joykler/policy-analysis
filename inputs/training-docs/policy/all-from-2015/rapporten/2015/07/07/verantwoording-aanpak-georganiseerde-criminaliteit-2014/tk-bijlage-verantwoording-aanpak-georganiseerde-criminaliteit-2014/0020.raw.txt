De zaaksofficier en het politieteam bereidden de actiedag, waarbij ze uiteindelijk meerdere 
doorzoekingen deden, erg goed voor. Omdat het misdaadgeld waarschijnlijk in verborgen ruimtes 
verstopt zou liggen, kregen de speurders assistentie van specialistische militairen voor de 
doorzoeking van onder andere de kapitale villa. Tijdens het onderzoek waren nog zes andere 
panden in beeld gekomen, die overigens net als de villa niet op naam van de verdachte stonden.  
 
4,4 miljoen 
De actiedag, of eigenlijk actieweek in mei 2014, was immens opgezet. De officier spreekt van een 
gigantische organisatie die als een trein liep. “Er waren allerlei soorten disciplines ingezet om de 
locaties grondig te doorzoeken. De eerste dag vonden we ‘slechts’ enkele honderdduizenden 
euro’s. Dat stelde me flink teleur. Ik zei van tevoren: deze zaak is pas een succes als we een 
miljoen vinden.” Aan het einde van de week kon de officier toch opgelucht ademhalen: er was 
voor ruim 4,4 miljoen euro in beslag genomen, waarvan maar liefst 3,5 miljoen euro cash. Verder 
werd beslag gelegd op goudstaven, luxe goederen en dure kleding. In de woning werden ook 
vuurwapens en jammers gevonden. 
 
Overal in het huis van de verdachte troffen de speurders verborgen ruimtes aan. Sommige waren 
gevuld met een miljoen cash, in andere lag niks. “Onder de grond vonden we meerdere kluizen. 
Pas nadat we letterlijk eerst het laminaat en de tegels hadden weggebikt, zagen we dat in het 
beton een grote kluis was geslepen. Daaronder zat zelfs nog een kluis.” Hoekstra ziet de vrouw en 
de dochter van de Leeuwarder ook als verdachten. Zij profiteerden immers ook van alle rijkdom, 
is het beeld van het OM. “Daar kun je niet omheen. In het huis hingen kroonluchters zo groot dat 
je er niet onderdoor kon lopen. Ook had de woning chique marmeren details en gouden kranen.” 
 
Samenwerking 
Het onderzoek Arville liet ook het belang en de kracht van samenwerking binnen de overheid 
zien. Zonder de betrokkenheid van onder andere de Belastingdienst, de FIOD, de financiële en 
tactische recherche, de afdeling Werken Onder Dekmantel (infiltratie) en het Team Criminele 
Inlichtingen, zou het onderzoek niet zo succesvol zijn geweest. Voor het bestuur wordt nog een 
bestuurlijke rapportage opgemaakt, zodat ook de gemeente kan handhaven. De officier zal onder 
meer het witwassen van crimineel vermogen op de tenlastelegging zetten. “De vervolging is 
vooral gericht op het afpakken van het crimineel verkregen vermogen. Daar raken we deze 
geldbeluste verdachte immers het meest mee.” 
 
De regiezitting vindt waarschijnlijk plaats na de zomer van 2015. 
 
_________________________________________________________________________________________ 
Verantwoording aanpak georganiseerde criminaliteit 2014 p. 20/38
