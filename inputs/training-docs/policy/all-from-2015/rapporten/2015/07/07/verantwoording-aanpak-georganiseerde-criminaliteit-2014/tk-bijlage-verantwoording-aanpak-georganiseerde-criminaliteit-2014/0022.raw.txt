Integere Haven ging in 2012 van start. Het OM kreeg in het kader van het ‘programma 
ondermijning’ de opdracht om samen met partners effectieve barrières te bedenken om zo 
ondermijnende criminaliteit een halt toe te roepen. Van der Wees: “In die tijd namen de ‘rip-offs’ 
een behoorlijke vlucht. Het bedrijfsleven in het havengebied had daar ook last van. Er werden 
steeds meer insluipers op het haventerrein gezien. Ook bleek dat medewerkers zich voor het 
karretje van de drugscriminelen lieten spannen. Zo’n cultuur wil niemand. Havenmedewerkers 
voelen zich onveilig omdat insluipers met inbraakmateriaal op het terrein rondlopen, wie weet 
dragen ze zelfs wapens bij zich. Het gevolg? Mensen gaan elkaar wantrouwen, want: mogelijk 
werkt jouw maatje uit je team ook wel mee.” Om de gevoelens van onveiligheid aan te pakken is 
het HARC-team nu bezig met voorlichting geven op de terminals. Het team probeert 
medewerkers duidelijk te maken dat ze misstanden rond de integriteit van collega’s veilig kunnen 
melden. Maar er volgt ook een waarschuwing: als je eenmaal in de armen van een criminele 
organisatie valt, laten ze je niet zomaar meer los.  
 
Uien uit Colombia 
In 2014 onderschepte het HARC-team tussen de achtduizend en negenduizend kilo harddrugs. 
De douane voert dagelijks controles uit, maar vanwege de vele duizenden containers is een 
honderd procent controle simpelweg onmogelijk. “De douane maakt daarom een risicoanalyse: 
ladingen uit Zuid-Amerika vallen daar per definitie onder, maar ook ‘opvallende’ ladingen, zoals 
uien uit Colombia. Als de douane partijen onderschept, komt ook het HARC-team in actie en 
wordt een strafrechtelijk onderzoek gestart. Ook worden er onderzoeken gestart op basis van 
informatie uit lopende onderzoeken of uit het buitenland. Als we partijen drugs vinden, nemen 
we dat in beslag voor vernietiging. Vervolgens plaatsen we een fake lading, zogeheten 
dummymateriaal, in de container en laten we die gewoon doorgaan. Die container volgen we met 
bakens en camera’s. Als criminelen de container aan de kant zetten om de drugs eruit te halen, 
grijpen wij in”, zegt Grip.  
 
Sinds de oprichting van het HARC-team is er sprake van tientallen strafzaken op jaarbasis. Vanaf 
2013 is er een toename zichtbaar van de onderschepte hoeveelheid drugs, het aantal 
aanhoudingen en strafzaken. Het programma Integere Haven zelf is gericht op duurzaam 
resultaat en kent daarom geen einddatum. Van der Wees: “Criminaliteit is zo oud als de haven 
zelf. Het gebied is zo groot en bedrijvig dat we de drugsimport nooit helemaal in de kiem kunnen 
smoren. De Rotterdamse haven staat te boek als betrouwbaar, efficiënt en snel. Als organisaties 
cocaïne van Zuid-Amerika naar Europa wil krijgen, kiezen ze voor een haven met die reputatie. 
Zo lijdt de haven onder haar eigen succes. Bovendien zijn onze straffen ook niet de hoogste van 
Europa.” 
 
Kansarm 
Bij de driehoek van politie, gemeente en OM staat het programma ook op de agenda. Er wordt 
uitgebreid gesproken over de problemen in de haven en welke aanpak wenselijk is. “We kijken 
momenteel naar de risico’s van de bedrijfsprocessen in de haven. Die zijn voor een groot deel 
gedigitaliseerd, computers zorgen bijvoorbeeld voor de verplaatsing van containers. Hoe veilig is 
dat nou?” Officier Grip vertelt dat de problemen in de haven negatieve effecten uitstralen over de 
stad. “In Rotterdam-Zuid bijvoorbeeld zitten behoorlijk wat mensen die kansarm zijn. Zij zijn 
mogelijk eerder ontvankelijk om voor een zak geld de drugs van het haventerrein te halen. Veel 
kleine, maar ook grote criminaliteit is te linken aan de invoer van verdovende middelen. Denk 
aan de twee Albanezen die onlangs in Rotterdam werden neergeschoten bij een cocaïne ripdeal. 
Die drugs komen allemaal via de haven ons land in. Met elkaar proberen wij die grootschalige 
drugsimport zo goed als mogelijk in te dammen.”  
 
De komende tijd richt het programma Integere Haven zich op deelprojecten zoals de 
meldingsbereidheid van personeel om integriteitsmisstanden aan te kaarten. Ook loopt er een 
samenwerking met het Landelijk Parket om informatie beter te delen en strafzaken eventueel met 
elkaar te verbinden. 
_________________________________________________________________________________________ 
Verantwoording aanpak georganiseerde criminaliteit 2014 p. 22/38
