Inventarisatie inzake optimaliseren taalonderwijs Bonaire  
De expertgroep vindt het dan ook raadzaam een tijdspad te ontwerpen waarbij het lange 
termijndoel van het gewenste niveau wordt opgedeeld in realistische korte termijnstappen. 
De eerste stap hierbij is ongetwijfeld de genoemde prioriteitsstelling in paragraaf 4.5.3. Het 
creëren van ruimte in de onderwijsagenda en jaarplanning van de scholen is een onmisbare 
stap om zelfs maar aan implementatie te beginnen.  
 
Hoeveel tijd gaan de verschillende verbeteringen ongeveer kosten 
Wat zijn hierbij de prioriteiten en hoe dient uitvoering te gebeuren 
Welke resultaten kunnen we verwachten op de korte, middellange en lange termijn 
 
4.6.3 Toekomstperspectief PO 
In het verleden hebben meerdere onderwijsconstructies en interventies niet tot de 
gewenste resultaten geleid wat wellicht van invloed is op het te schetsen 
toekomstperspectief. Het is echter van belang voor alle onderwijspartners zich niet neer te 
leggen bij mindere resultaten uit het verleden. Integendeel: hoge doelen stellen levert juist 
hogere resultaten op.  
 
De in dit hoofdstuk beschreven knelpunten, de oorzaken en mogelijke oplossingen, de 
aangegeven nieuwe route, de nieuwe didactische aanpak en overige aangereikte 
voorstellen, laten zien dat er nog legio kansen onbenut zijn gebleven. Andere benaderingen 
en handelwijzen, maar ook vele faciliteiten en voorzieningen die kunnen leiden tot 
verbetering van de taalvaardigheid Nederlands van de leerlingen zijn op Bonaire tot nog toe 
onvoldoende onderzocht, uitgeprobeerd en geïmplementeerd.  
 
De expertgroep verwacht dat indien de voorgestelde interventies consequent, structureel 
en in samenhang worden uitgevoerd er op termijn een zeer acceptabel niveau behaald kan 
worden; wellicht ver boven wat men op dit moment haalbaar acht.  
 
58
