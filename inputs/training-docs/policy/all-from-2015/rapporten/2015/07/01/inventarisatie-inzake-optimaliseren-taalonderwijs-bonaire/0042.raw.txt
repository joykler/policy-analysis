Inventarisatie inzake optimaliseren taalonderwijs Bonaire  
intensiveren aanvankelijk leesproces in het Nederlands) is de verwachting dat dit probleem 
tot beheersbare proporties terug gebracht kan worden.  
 
4.3.3 Ontbrekende materialen 
Het vak Nederlands 
In het verleden zijn er vanuit het ministerie van Onderwijs, Cultuur en Wetenschap (OCW) 
initiatieven ontplooid om te komen tot ontwikkeling van een methode die specifiek gericht 
zou moeten zijn op de taalproblematiek van alle 6 eilanden in het Caribisch deel van het 
Koninkrijk: een methode voor ‘Nederlands als vreemde taal in het Caribisch gebied’ (NVTiC). 
Destijds ging men niet uit van de nu ingezette koerswijziging; een verschuiving in taalaanbod 
in de onderbouw heeft uiteraard grote gevolgen voor het niveau van een taalmethode in de 
bovenbouw. Genoemde initiatieven hebben door allerlei oorzaken niet geleid tot 
daadwerkelijke ontwikkeling van de NVTiC-methode en in dit kader is het van belang nader 
in te gaan op de wenselijkheid c.q. problematiek van een dergelijke methode. 
 
Indien men de specifieke situatie van Bonaire voor ogen houdt, is het duidelijk dat het gaat 
om een andere manier van taal leren dan gebruikelijk bij vreemde-taalmethodes in 
Nederland. In deze situatie waarbij de vreemde taal niet alleen doeltaal, maar ook middel is 
om onderwijsinhouden te verwerven (instructietaal) is het van belang naast specifieke 
activiteiten gericht op taal leren, eveneens aan te sluiten bij het natuurlijke 
taalontwikkelingsproces. Eerder is al gewezen op het feit dat vooral leerkrachtvaardigheden 
van belang zijn om te voldoen aan de specifieke leerbehoeften van de leerlingen. 
Methodische ondersteuning voor het onderwijs van het Nederlands als vak (taal als 
doeltaal) is een belangrijk hulpmiddel. In de onderbouw (groepen 1-2) zullen leerlingen de 
vreemde taal vooral leren door veelvuldig en begrijpelijk taalaanbod. In de hogere groepen 
42
zullen daarnaast specifieke zaken als correct gebruik van de Nederlandse grammatica en 
spelling aangeleerd moeten worden door systematische aandacht voor correcte zinsbouw, 
idioom en spelling bij spreken en schrijven. Tevens dient er aandacht te zijn voor 
taalleerstrategieën, woordenschat, begrijpend lezen en stellen (schrijfonderwijs). Het 
verdient aanbeveling de verschillende vaardigheden zo betekenisvol mogelijk aan te bieden. 
Voor een deel kan dit taalonderwijs op dezelfde manier als moedertaalsprekers en 
tweedetaalleerders plaatsvinden; wellicht met enige aanpassing en extra aandacht. Voor 
een deel zullen er specifieke moeilijkheden zijn voor Bonaireaanse kinderen waar extra 
aandacht aan besteed moet worden.  
 
                                                           
42
 Hier wordt gedoeld op grammatica als gebruiksgrammatica en uitdrukkelijk niet op wat vaak wordt 
aangeduid als ‘traditionele grammatica” (woordbenoeming en zinsontleding). Gebruiksgrammatica betreft de 
verwerving van correcte zinstructuren (inclusief idioom) met behulp van frequente oefening en feedback en 
door frequent aanbod van correct taalgebruik (zowel gesproken als geschreven).
