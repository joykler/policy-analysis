Inventarisatie inzake optimaliseren taalonderwijs Bonaire  
De expertgroep is van mening dat het voor het Bonaireaanse kind van belang is dat een 
brede ontwikkeling wordt nagestreefd. De uitdaging voor Bonaire is een curriculum waarin 
beide talen hun eigen plek innemen in het onderwijs en elkaar zodoende kunnen versterken 
in plaats van verdrukken. Het streven is een zodanige balans in de totaliteit van 
onderwijsaanbod aan te brengen, dat kinderen een brede kennis van de wereld ontwikkelen 
en zich in beide talen kunnen bedienen van cognitieve taalfuncties (analyseren, redeneren, 
problemen oplossen e.d.) en daarover zowel mondeling als schriftelijk kunnen 
communiceren (discussiÃ«ren, presenteren e.d.).  
 
Het is aan de scholen te bepalen hoe de verdeling van onderwijsinhouden tussen beide 
talen wordt gerealiseerd. Het is raadzaam hierbij vooral te zoeken naar de verbinding tussen 
beide talen waarbij beide talen elkaar versterken. Bijvoorbeeld het werken aan 
leesbevordering met aandacht voor zowel Papiamentstalige als Nederlandstalige 
leesboeken zal de algehele leesattitude verstevigen. Tevens is denkbaar dat voor lessen die 
qua onderwerp in het Papiaments plaats zullen vinden, eveneens Nederlandstalige bronnen 
gebruikt worden, indien deze niet in het Papiaments voorradig zijn. De te maken keuzes 
zullen in de praktijk voor de verschillende leeftijdsgroepen anders uitpakken. Zo zal in het 
kleuteronderwijs het niveau van taalbeheersing eveneens een rol spelen bij de keuzes. In 
het beroepsonderwijs dient voor beide talen de benodigde taalvaardigheid voor een goede 
beroepsuitoefening evenzeer meegenomen te worden.  
 
In de huidige onderwijspraktijk vindt er op de meeste scholen in de eerste vier jaren van het 
primair onderwijs voornamelijk Papiamentstalig onderwijs plaats. De volgende vier jaren 
vindt het onderwijs voornamelijk in het Nederlands plaats. Deze overgang van voornamelijk 
Papiamentstalig onderwijs tot en met groep 4, naar voornamelijk Nederlandstalig onderwijs 
vanaf groep 5, wordt als een groot knelpunt ervaren. Immers vanaf dat moment vinden niet 
alleen de lessen in het Nederlands (Nederlands als voertaal en instructietaal) plaats, maar 
dienen de leerlingen ook steeds meer in het Nederlands te lezen. De beheersing van het 
Nederlands van de overwegend Papiamentstalige leerlingen is in groep 5 echter nog maar 
nauwelijks op gang gekomen en ontoereikend om het onderwijs in het Nederlands te 
kunnen volgen. Deze breuklijn in de onderwijsconstructie heeft zijn doorwerking op alle 
volgende jaren van het onderwijs. Ook de problematische aansluiting naar het VO en daarop 
volgende hogere vormen van onderwijs is terug te voeren op de ontoereikende 
Nederlandse taalontwikkeling in de vroege jaren van het primair onderwijs. Herziening van 
het taalbeleid in het onderwijs zal dan ook met name plaats moeten vinden in de 
onderbouw van het PO.   
 
 
2.4  Naar een andere balans in taalaanbod 
Het verschil in niveau van taalbeheersing in beide talen vereist een verschillend taalaanbod 
in beide talen. Het bereiken van een hoog niveau in het Nederlands is noodzakelijk om 
12
