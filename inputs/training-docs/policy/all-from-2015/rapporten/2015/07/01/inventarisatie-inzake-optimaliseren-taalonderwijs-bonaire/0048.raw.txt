Inventarisatie inzake optimaliseren taalonderwijs Bonaire  
De expertgroep adviseert dan ook extra formatieplaatsen mogelijk te maken in de 
bekostiging van scholen en de hierna volgende formatieplaatsen standaard op te nemen. 
 
Inzet van Taalcoördinatoren 
Om een goede implementatie van de beleidswijziging te waarborgen acht de expertgroep 
het onontbeerlijk dat alle scholen kunnen beschikken over een taalcoördinator. Extra 
ondersteuning van een taalcoördinator is van belang om zowel qua inhoud als qua 
uitvoering een voortrekkersrol te kunnen vervullen. De coördinator ondersteunt en 
begeleidt zowel individuele leerkrachten als het team als geheel bij de ontwikkeling van de 
nieuwe competenties. Daarnaast bewaakt de coördinator de uitvoering van het 
vernieuwingstraject en ondersteunt en adviseert de coördinator het management met 
betrekking tot de voortgang. Vanwege de aard van de werkzaamheden en de benodigde tijd 
om deze uit te voeren is de functie van taalcoördinator slecht te combineren met 
lesgevende taken. Het instellen van een taalcoördinator is vooral een lange termijn keuze: 
inzetten op moet op termijn zorgen voor een betere taalbeheersing bij leerlingen. 
Daarnaast: door in te zetten op versterking van interne kracht zullen de scholen op termijn 
minder gebruik hoeven maken van externe ondersteuning. 
 
Extra onderbouwleerkrachten 
Eerder is gewezen op de complexe aansluiting tussen voorschool en kleuteronderwijs. Om 
de gewenste aansluiting te kunnen creëren met het onderwijs in groep 3 (en de daarna 
volgende groepen) zal er in de vroege schooljaren ingezet moeten worden op aanzienlijk 
meer Nederlands taalaanbod dan wat tot nog toe het geval is geweest. Jonge kinderen leren 
taal door voortdurende interactie over de wereld om hen heen. Door interactie (met 
volwassenen en andere kinderen), waarin in de dagelijkse klassensituatie handelingen, 
voorwerpen, gevoelens, situaties e.d. benoemd worden, verwerven ze stap voor stap de 
nieuwe taal.  Het overgrote deel van de basisschoolleerlingen op Bonaire is bij binnenkomst 
in groep 1 een absolute beginner in de Nederlandse taal. Dat maakt dat de leerlingen voor 
het leren van het Nederlands vrijwel volledig afhankelijk zijn van de volwassenen in de 
schoolsituatie. Immers, alle klasgenootjes spreken evenmin Nederlands en na schooltijd is er 
nauwelijks tot geen Nederlands taalcontact. In de dagelijkse praktijk van kleuteronderwijs 
waarin kleuters ook voor een groot deel zelfstandig spelen, werken en leren hebben zij 
bovendien een aanzienlijk deel van de schooldag geen direct (taal)contact met de 
leerkracht. Het feitelijke Nederlandse taalaanbod dat de individuele leerling per schooldag 
krijgt is dan ook veel minder groot dan de eerder genoemde percentages (in par. 4.1.4) doen 
vermoeden.  
 
De leerlingen zullen slechts het gewenste niveau kunnen bereiken indien zij veelvuldig in 
aanraking komen met het Nederlands. Voor de school is het aanleren van de nieuwe taal 
derhalve een arbeidsintensief proces: continu moet gezorgd worden voor kwalitatief goed 
taalcontact. De verhouding van 1 leerkracht op 28 leerlingen is hiervoor volstrekt
