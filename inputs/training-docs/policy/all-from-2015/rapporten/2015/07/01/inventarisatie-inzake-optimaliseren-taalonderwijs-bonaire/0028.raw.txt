Inventarisatie inzake optimaliseren taalonderwijs Bonaire  
tegelijkertijd de algehele taal- en leesontwikkeling. Al deze activiteiten nemen gezamenlijk 
meer dan de helft van de onderwijstijd in groep 3 in beslag. Voor alfabetisering is het van 
belang over voldoende materialen te kunnen beschikken: methodisch materiaal om de 
leestechniek aan te leren en eveneens om vorderingen nauwkeurig te kunnen volgen, een 
voldoende en gevarieerd aanbod leesboeken voor vrij lezen en (remediÃ«rende) materialen 
voor zwakke lezers.  
 
In de dagelijkse lespraktijk van groep 4 wordt de leestechniek verder verfijnd; daarnaast 
worden kinderen in groep 4 ook geacht steeds meer zelf te lezen in zowel andere 
vakinhouden (taal- en rekenmethodes e.d.) als in andere boeken. Ook hier is het van belang 
om over voldoende materialen te beschikken om dit zelfstandige lezen mogelijk te maken. 
 
Dat kinderen op Bonaire zowel in het Nederlands als in het Papiaments moeten kunnen 
lezen staat buiten kijf. De vraag echter in welke volgorde (eerst Papiaments en dan 
Nederlands ofwel eerst Nederlands en dan Papiaments ofwel gelijktijdig) het beste 
gealfabetiseerd kan worden is een punt van veel discussie gebleken. Een aantal 
aandachtspunten zijn hier op zijn plaats. In het specifieke geval van Bonaire is een van de 
doelstellingen dat kinderen aan het eind van het PO voldoende taal- en leesvaardig zijn in 
het Nederlands om de aansluiting naar het VO te garanderen. Voor het bereiken van deze 
einduitkomst is het eveneens van belang dat kinderen zo snel mogelijk in het Nederlands 
kunnen lezen. Immers, aansluiting met groep 4 en hoger vereist dat kinderen 
leeftijdsadequate lesmaterialen en leesboeken kunnen lezen. Een goede (Nederlandse) 
leesvaardigheid, zowel qua techniek als qua begrip, ondersteunt bovendien de verdere 
taalontwikkeling in de hogere groepen. Voor zowel de Nederlandse taalverwerving als voor 
de conceptuele ontwikkeling van de leerlingen is het dus van groot belang dat zij in staat 
gesteld worden zo vroeg mogelijk teksten in het Nederlands te lezen. Los van de vraag in 
welke taal alfabetisering het beste plaats kan vinden, geldt dan ook dat er tevens voldoende 
Nederlands taalaanbod moet zijn, zowel in de kleutergroepen als in groep 3, om deze 
aansluiting naar de hogere groepen mogelijk te maken. 
 
Tot dusver vindt op de meeste scholen op Bonaire het aanvankelijk leesproces in het 
Papiaments plaats. Om negatieve transfer te voorkomen wordt met lezen in het Nederlands 
gewacht, totdat het aanvankelijk leesproces in het Papiaments is afgerond. In de praktijk 
betekent dit meestal dat de kinderen eind groep 3 of begin groep 4 ook gaan lezen in het 
Nederlands. Om op Bonaire een leeftijdsadequate aansluiting met de (Nederlandstalige) 
lesmaterialen en leesboeken van de hogere groepen mogelijk te maken is het voor het 
onderwijs in groep 3 en 4 noodzakelijk, naast de techniek van het lezen in welke taal dan 
ook, voldoende aandacht te besteden aan voortzetting van de Nederlandse 
taalontwikkeling. Leestechniek kan immers niet los gezien worden van 
woordenschatontwikkeling en leesbegrip. Leeftijdsadequate aansluiting bij Nederlandse
