Inventarisatie inzake optimaliseren taalonderwijs Bonaire  
1 Inleiding  
 
 
 
1.1 Aanleiding voor inventarisatie 
Taalvaardigheid is een basisvoorwaarde om actief in het onderwijs te kunnen participeren. 
In het onderwijs op Bonaire heeft men zowel met het Papiaments als het Nederlands te 
maken. Het feit dat het Voortgezet Onderwijs (VO) op Bonaire voornamelijk Nederlandstalig 
is, maakt het voor kinderen op Bonaire van belang een adequaat taalvaardigheidsniveau in 
het Nederlands te bereiken om actief te kunnen participeren in het onderwijs. Gezien het 
gegeven dat het Papiaments maatschappelijk gezien de belangrijkste taal is, dienen 
kinderen op Bonaire eveneens een voldoende hoog niveau in het Papiaments te bereiken 
om  actief te participeren in de sociaal-maatschappelijke communicatie. Voor het 
merendeel van de kinderen is het Papiaments de moedertaal. Op dit moment is de 
overgrote meerderheid van de leerlingen in het onderwijs op Bonaire onvoldoende 
taalvaardig in het Nederlands. Voor hen heeft Nederlands de status van vreemde taal. Zij 
worden daardoor belemmerd in het doorlopen van een succesvolle schoolloopbaan met alle 
gevolgen van dien voor hun kansen in de maatschappij en op de arbeidsmarkt.  
 
De Taalunie heeft in het kader van haar advies geconcludeerd dat het huidige 
onderwijs(taal)beleid onvoldoende waarborgen biedt voor het bereiken van de gewenste 
1
onderwijsresultaten . De kern van het advies van de Taalunie is dat met het oog op betere 
onderwijsresultaten het voor Bonaire noodzakelijk is om in het onderwijs het taalaanbod 
Nederlands uit te breiden. Het Nederlands moet met name in de onderbouw van de 
basisschool, een prominentere rol  krijgen om de negatieve effecten op de schoolloopbaan 
van leerlingen in de toekomst te voorkomen. Maar daarnaast zal ook het Papiaments 
binnen het onderwijs versterkt moeten worden, omdat het leren in (en van) de moedertaal 
van veel leerlingen een groot sociaal maatschappelijk belang dient.  
 
 
1.2  Opdracht aan expertgroep 
Het feit dat in het Bonaireaanse onderwijs vanaf groep 5 het Nederlands als instructietaal 
fungeert, plaatst scholen voor een grote uitdaging en vormt een knelpunt bij de beoogde 
verhoging van de onderwijskwaliteit. Zoals gezegd is het Nederlands voor de meerderheid 
van de leerlingen een vreemde taal. Dat was voor de Staatssecretaris van OCW aanleiding 
om in maart 2014 de Taalunie te vragen te adviseren over hoe om te gaan met het 
Nederlands Referentiekader Taal (RKT) en over wat er nodig is om te komen tot een 
                                                           
1
Adviesrapport van de Taalunie ‘Nederlands op z’n BESt’ (2014) 
4
