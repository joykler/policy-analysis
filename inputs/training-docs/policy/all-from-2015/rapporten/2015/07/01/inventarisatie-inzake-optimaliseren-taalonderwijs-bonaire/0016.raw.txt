Inventarisatie inzake optimaliseren taalonderwijs Bonaire  
Om onderwijsresultaten te kunnen verbeteren is het voor Bonaire belangrijk te zorgen voor 
goede inrichting van het onderwijs, waarbij voldoende en kwalitatief goed Nederlands 
taalcontact en aandacht voor de benodigde middelen en leerkrachtvaardigheden essentiële 
elementen zijn. De afgelopen jaren zijn er vele interventies in gang gezet om een 
kwaliteitsslag te maken. De vele initiatieven zijn niet altijd ontwikkeld vanuit een daarmee 
samenhangend perspectief op de rol van taalvaardigheid in het onderwijs op Bonaire. Ze 
hebben daardoor niet altijd de gewenste uitwerking gehad. Tevens is er door de veelheid 
aan te nemen maatregelen niet altijd rekening gehouden met de belasting die de totaliteit 
aan maatregelen inhoudt voor het werkveld. Om daadwerkelijk kansrijk onderwijs te 
creëren is het noodzakelijk steeds oog te hebben voor de rol en het belang van 
taalvaardigheid in het onderwijs, samenhang te creëren in te nemen maatregelen en 
interventies op diverse terreinen nauwkeurig en in samenwerking op elkaar af te stemmen.  
 
Vernieuwingsprocessen in het onderwijs vergen doorgaans veel van schoolteams en 
individuele leerkrachten. De te maken omslag op Bonaire is veelomvattend, zeer indringend 
en zal veel vragen van alle betrokken partijen. Voor alle scholen geldt dat voldoende tijd en 
ruimte cruciale randvoorwaarden zijn om stap voor stap het veranderingsproces mogelijk te 
maken.  Er dienen dan ook meerdere jaren te worden uitgetrokken voor de implementatie 
van een versterkte positie van zowel het Nederlands als het Papiaments in het totale 
onderwijssysteem. De te nemen maatregelen voor de koerswijziging behelzen veel meer 
dan het veranderen van de onderwijstaal. In de praktijk komt het neer op het realiseren van 
een geheel andere aanpak, zowel didactisch als qua middelen en organisatie. 
 
In de volgende hoofdstukken wordt per onderdeel belicht welke de consequenties zijn van 
de koerswijziging voor het betreffende onderdeel. Daarnaast wordt beschreven welke 
interventies de expertgroep voor het betreffende onderdeel voorstaat.  
 
  
16
