3. Methodologie  
 
Om antwoorden te krijgen op deze kern- en deelvragen, was het noodzakelijk een 
kwalitatief onderzoek uit te voeren om informatie te krijgen over hoe de doelgroep de 
informatiecampagne heeft ervaren, wat zij ervan vonden, wát er onder de doelgroep 
leeft en waaróm. Kortom, achterliggende motivaties, meningen, wensen en 
behoeften.  
De resultaten die uit dit kwalitatieve onderzoek komen, zijn een goede aanvulling op 
het andere onderzoek (het kwantitatieve onderdeel) omdat meningen, percepties, 
motivaties en behoeften moeilijk te verkrijgen zijn middels een kwantitatief 
onderzoek. Anderzijds wilden wij de doelgroep laten meedenken over de invulling 
van de informatiecampagne voor de volgende verkiezingen; daar is een kwalitatief 
onderzoek uitermate geschikt voor.  
Een nadeel van een kwalitatief onderzoek is dat de resultaten niet statistisch 
representatief zijn. Daarentegen geven de resultaten wel een goede indicatie van wat 
er onder de doelgroep leeft.  
 
Wij hebben onderscheid gemaakt tussen de eilanden Bonaire, Sint Eustatius en 
Saba. Per eiland hebben wij de effectiviteit van de informatiecampagne onderzocht. 
 
Om te komen tot de resultaten zoals wij die presenteren in de hoofdstukken 4, 5 en 
6, zijn de volgende stappen ondernomen: 
1. RCN heeft met BridgeGaps BV het doel van het onderzoek doorgenomen; 
2. Op basis daarvan stelde BridgeGaps BV een document op met de 
gespreksstructuur (opzet en thema’s). RCN leverde daar input op waarna de 
definitieve versie volgde. Het kwalitatieve onderzoek kon van start gaan; 
3. Op ieder eiland gingen onze lokale veldcoördinatoren aan de slag met de 
voorbereidingen van het kwalitatieve onderzoek, aangestuurd vanuit Curaçao. 
De veldcoördinatoren waren met name verantwoordelijk voor het werven en 
selecteren van geschikte deelnemers aan het onderzoek, op basis van de 
opgegeven criteria. Ook zorgden zij voor de logistiek, de locaties en 
versnaperingen. 
 
 
 
	   8
