4.2. RCN Informatiecampagne 
In de aanloop naar de verkiezingen is de bevolking op Bonaire onder meer door 
middel van advertenties, radiospots, een TV spot, een TV-Infomercial met de 
Gezaghebber,  billboards en folders geïnformeerd over de verkiezingen. De 
onderzoekers legden de media-uitingen aan de focusgroepen voor, om ze te 
bespreken en te evalueren. Hierbij ging de focus uit naar de krantenadvertenties, de 
radiospots, de TV-spots, en beide folders. 
 
4.2.1 Algemeen 
 
Bekendheid met verkiezingen 
Alle respondenten op Bonaire wisten dat er verkiezingen waren op 18 maart 2015 
om te stemmen voor vertegenwoordigers in de Eilandsraad.  
 
Gaan stemmen 
Van de 24 respondenten in de 3 focusgroepen op Bonaire waren er 16 personen 
gaan stemmen: 10 vrouwen en 6 mannen. De rest (8) heeft niet de moeite genomen 
om te stemmen. De meeste mensen die wel zijn gaan stemmen vinden dat stemmen 
de basis is van de democratie en tevens een mensenrecht is. Het overgrote deel van 
de groep niet-stemmers gaf aan dat het niet duidelijk was waar de politieke partijen 
voor stonden. De overige niet-stemmers gaven aan dat zij wel de intentie hadden om 
te gaan stemmen, maar er wegens tijdsgebrek niet aan zijn toe gekomen. 1 persoon 
van de niet-stemmers had een incorrecte stempas ontvangen en heeft na 3 pogingen 
om een nieuwe stempas te krijgen, het voor gezien gehouden. 
Iets minder dan 40% van de deelnemers van de focusgroepen (zowel stemmers als 
niet-stemmers) heeft proactief gezocht naar informatie over de inhoud van de 
politieke partijen, dit ging voornamelijk via Facebook. Echter, menen enkele 
respondenten, werden zij niet veel wijzer van de inhoud van die berichtgeving.  
 
Belang van de verkiezingen 
Alle respondenten waren bekend met het belang van de Eilandraadsverkiezingen.  
De Eilandsraad is belangrijk voor ons eiland, zeiden velen. Een vaak gehoorde 
opmerking was ook: “Het is tijd voor verandering op ons eiland.”
