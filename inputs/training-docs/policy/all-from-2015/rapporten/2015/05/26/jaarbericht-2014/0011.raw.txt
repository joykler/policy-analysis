2.4 Voortijdige beëindiging van de zorg 
Zorg die volgens plan wordt beëindigd omdat de doelen van die zorg of hulp zijn behaald, is een 
indicator voor de kwaliteit van de jeugdzorg. Voortijdige beëindiging van een zorgtraject -dat wil 
zeggen eerder dan volgens plan was afgesproken of voordat de doelen zijn behaald- betekent in 
eerste instantie voor de cliënt dat de ingezette zorg niet heeft opgeleverd wat er van werd 
verwacht. De zorg kan door de ouders of door de jeugdige voortijdig worden afgebroken. Dit kan 
een signaal zijn dat met het aanbod van die zorg wellicht niet afdoende op de zorgvraag is 
ingespeeld. Door de voortijdige beëindiging kan de problematiek van de jeugdige onvoldoende zijn 
verholpen. Het komt ook voor dat de zorgaanbieder zelf besluit om de zorg voortijdig te stoppen. 
Bijvoorbeeld omdat men besluit tot overplaatsing van de jeugdige. Voor de aanbieder is het een 
signaal dat het aanbod mogelijk onvoldoende aansluit bij de zorgvraag van de jeugdige. 
 
De zorg kan om verschillende redenen voortijdig stoppen. Aspecten die hiermee samenhangen zijn 
bijvoorbeeld: 
 
 de kwaliteit van de relatie tussen hulpverlener en jeugdige en ouders; 
 de motivatie van de jeugdige en ouders; 
 het wegloopgedrag van de jeugdige; 
 de gezinsproblematiek; 
 de betrokkenheid van de ouders; 
 de voorgaande hulpverleningstrajecten.  
Van de opgesomde redenen zijn de eerste twee - slechte kwaliteit van de relatie en onvoldoende 
motivatie - het sterkst van invloed op voortijdige beëindiging van de zorg (Boendemaker, Van 
Roijen, Berg en Bartelink, 2013). In verschillende onderzoeken worden nadelige gevolgen 
beschreven van het voortijdig beëindigen van de zorg (De Swarts, Van de Welmers-Pol en Beacke, 
2014; Grooters, De Swart, Lohuis-Heesink en Moonen, 2013). Zo kan bijvoorbeeld voortijdige 
beëindiging van de pleegzorg bij het pleegkind leiden tot een verminderde agressiebeheersing, een 
negatief zelfbeeld en toenemend wantrouwen in opvoeders. In het pleeggezin kan een mislukking 
leiden tot spanningen in de gezinsrelaties en gevoelens van falen bij de pleegouders. 
 
Bij jeugdigen die voortijdig uit de residentiële zorg vertrekken, zijn de resultaten van die zorg 
minder gunstig dan bij jeugdigen die volgens plan vertrekken. De kans op voortijdige beëindiging in 
de residentiële jeugdzorg neemt volgens de onderzoekers toe bij jeugdigen die een geschiedenis 
hebben van weglopen en spijbelen, die een relatief hoge delictfrequentie kennen en die vóór 
opname al meerdere verblijfplaatsen en hulpverleners hebben meegemaakt. De ernst van de 
gedragsproblemen blijkt ook gerelateerd aan de kans op voortijdig vertrek. Dat geldt ook voor de 
leeftijd: hoe ouder bij opname, hoe ernstiger gemiddeld genomen de problemen zijn en hoe hoger 
de kans is op voortijdige beëindiging van de plaatsing en dus van de zorg. 
 
In figuur 2.2 staat een overzicht van de door de instellingen zelf gerapporteerde voortijdige 
uitstroom over het jaar 2013.  
  
11 | Inspectie Jeugdzorg Jaarbericht 2014
