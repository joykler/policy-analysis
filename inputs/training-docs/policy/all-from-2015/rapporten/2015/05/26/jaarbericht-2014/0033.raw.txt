5. Signalen van burgers en professionals 
5.1 Aandacht voor signalen 
Een signaal is een klacht of een melding over de kwaliteit van de jeugdzorg. Signalen kunnen 
worden afgegeven door burgers en door professionals. Een professional is iemand die werkzaam is 
in de jeugdzorg. Het kan ook een vrijwilliger of stagiaire zijn, of iemand die vanuit zijn/haar vak te 
maken heeft met een jeugdige die betrokken is bij jeugdzorg.  
 
Signalen van een burger of een professional vormen voor de inspectie één van de bronnen voor 
informatie over de kwaliteit van de jeugdzorg. Een signaal kan dusdanig van aard en ernst zijn dat 
onverwijld onderzoek en optreden door de inspectie noodzakelijk is. Een enkele keer betreft een 
signaal een calamiteit en vraagt de inspectie de instelling de calamiteit alsnog te melden. De 
inspectie kan naar aanleiding van een signaal overgaan tot een interventie. Ze stelt dan vragen aan 
de instellingen en waar nodig oordeelt ze over de kwaliteit van de geboden hulp. Het kan ook dat 
de inspectie het signaal ter sprake brengt bij het eerstvolgende inspectiebezoek aan de instelling, 
om zich op die manier nader over het signaal te laten informeren.  
 
Betreft het signaal feitelijk een klacht over de jeugdzorg, dan wordt de betrokken persoon gewezen 
op de mogelijkheid van het indienen van een klacht bij de onafhankelijke klachtencommissie van 
de instelling waartegen de klacht is gericht. Ook wijst de inspectie betrokkene op de mogelijkheid 
van klachtondersteuning door het Advies- en Klachtenbureau Jeugdzorg of Zorgbelang. Aangezien 
burgers voor de afhandeling van hun klacht aangewezen zijn op de klachtencommissies van de 
instellingen, neemt de inspectie klachten over deze commissies zeer serieus.  
 
 
5.2 Signalen van burgers 
In 2014 ontving de inspectie 309 signalen van burgers, dat zijn er bijna 150 minder dan in 2013 en 
bijna evenveel als in 2012, zoals te zien is in figuur 5.1. De stijgende lijn van afgelopen jaren, lijkt 
hiermee tot stilstand gekomen. De inspectie constateert dat 2013 een bijzonder jaar was, waarin 
de toename van het aantal signalen naar alle waarschijnlijkheid te wijten was aan het verscherpt 
toezicht van de inspectie bij een landelijk werkende instelling. 
 
Van de 309 in 2014 binnengekomen signalen van burgers waren vijftig gevallen aanleiding voor de 
inspectie om te interveniëren. De inspectie volgde bijvoorbeeld geregeld de afhandeling van een 
klachtenprocedure, door het opvragen van de uitspraak van de klachtencommissie bij de instelling 
en de daarop volgende bestuursreactie.  
 
  
33 | Inspectie Jeugdzorg Jaarbericht 2014
