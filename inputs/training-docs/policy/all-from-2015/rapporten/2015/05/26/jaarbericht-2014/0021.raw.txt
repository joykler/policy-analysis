3.3.2 Justitiële jeugdinrichtingen  
Bij het toezicht op de justitiële jeugdinrichtingen werken vijf inspecties samen: de Inspectie 
Jeugdzorg, de Inspectie Veiligheid en Justitie, de Inspectie voor de Gezondheidszorg, de Inspectie 
van het Onderwijs en de Inspectie Sociale Zaken en Werkgelegenheid. De vijf inspecties hebben 
hiertoe een gezamenlijk toezichtprogramma opgesteld.  
 
In het kader van het gezamenlijke toezichtprogramma zijn in 2014 twee justitiële jeugdinrichtingen 
doorgelicht, De Heuvelrug en Intermetzo Lelystad. Bij de doorlichtingen zijn de volgende aspecten 
getoetst: rechtspositie van de jeugdigen, omgang met de jeugdigen, interne veiligheid, 
maatschappijbeveiliging, maatschappelijke re-integratie en een aantal daarmee samenhangende 
organisatieaspecten. De inspecties oordeelden positief over de wijze waarop De Heuvelrug omgaat 
met de sanctietoepassing. Daarnaast is een aantal verbeterpunten geformuleerd waarvan de 
realisering en de voortgang door de inspecties wordt gevolgd. In het voorjaar van 2015 wordt de 
rapportage van de doorlichting bij Intermetzo Lelystad gepubliceerd.  
 
Naast de doorlichtingen zijn in 2014 bij twee inrichtingen tussentijdse toetsen uitgevoerd, bij Den 
Hey-Acker en De Hartelborgt. Voor beide inrichtingen zijn de inspecties positief over de voortgang 
van de verbeteringen. De inspecties blijven de verdere realisering volgen en waar nodig toetsen via 
(onverwacht) toezicht. 
 
3.3.3 Caribisch Nederland  
Sinds 2010 horen Bonaire, Sint Eustatius en Saba bij Nederland. Zij hebben de status van 
openbaar lichaam, dit is vergelijkbaar met die van een gemeente. Met steun van het Ministerie van 
Volksgezondheid, Welzijn en Sport is de afgelopen jaren in Caribisch Nederland een aanbod van 
jeugdzorg opgezet. Elk eiland heeft een vestiging van Jeugdzorg en Gezinsvoogdij Caribisch 
Nederland, met een aanbod van ambulante hulp, gezinsvoogdij, residentiële opvang (Bonaire) en 
pleegzorg (Bonaire en Sint Eustatius). Daarnaast subsidieert het ministerie twee particuliere 
tehuizen op Bonaire. 
 
Eind 2013 heeft de inspectie onderzoek uitgevoerd naar de kwaliteit van de jeugdzorg in Caribisch 
Nederland. Het onderzoek is te beschouwen als ‘stimulerend toezicht’, uitmondend in 
aanbevelingen ter bevordering van de kwaliteit van de jeugdzorg. De inspectie concludeert dat het 
Jeugdzorg en Gezinsvoogdij Caribisch Nederland gelukt is om in slechts enkele jaren een aanbod 
van jeugdzorg op te zetten, waarin het geven van praktische hulp voorop staat. Dit ondanks dat de 
culturele en sociaal-economische situatie in Caribisch Nederland verschilt van die in Nederland; 
veel voorzieningen die in Nederland bestaan, ontbreken. De inspectie ziet tegelijkertijd dat er nog 
flinke stappen nodig zijn om de kwaliteit van de jeugdzorg te verbeteren.  
 
De inspectie heeft Jeugdzorg en Gezinsvoogdij Caribisch Nederland aanbevolen om in nauwe 
afstemming met het Ministerie van Volksgezondheid, Welzijn en Sport een ontwikkelplan te maken 
om stapsgewijs toe te werken naar een betere kwaliteit van de jeugdzorg. De inspectie verwacht 
dat in dit plan de onderzoeksbevindingen worden vertaald in korte, middellange en lange termijn 
21 | Inspectie Jeugdzorg Jaarbericht 2014
