4. Calamiteiten en incidenten 
4.1 Calamiteitenmeldingen en incidentenevaluaties 
Calamiteiten zijn een blijvende bron van aandacht en zorg voor de inspectie. Calamiteiten hebben 
steeds een zeer grote impact op (de familie van) jeugdigen en de samenleving. Het leert een ieder 
die is begaan met het lot en de zorg voor jeugdigen om waakzaam en beducht te zijn voor het 
wegvallen van bescherming, goede zorg en zicht op de veiligheid van die jeugdigen.  
 
Een calamiteit is een gebeurtenis die heeft plaatsgevonden gedurende de betrokkenheid van een 
instelling en die onverwacht en onbedoeld kan leiden of heeft geleid tot een dodelijk of ernstig 
schadelijk gevolg voor een jeugdige of voor een ander als gevolg van het handelen van een 
jeugdige. Zodra zich een calamiteit voordoet zijn instellingen verplicht deze calamiteiten direct te 
melden bij de inspectie. De inspectie beoordeelt vervolgens of en zo ja op welke wijze nader 
onderzoek plaatsvindt. 
 
Incidenten zijn afwijkingen van de dagelijkse gang van zaken en worden door de instellingen zelf 
geregistreerd. Zowel op grond van de wet als vanwege hun certificering zijn instellingen verplicht 
een eigen kwaliteitszorgsysteem te hebben, wat neerkomt op het systematisch registreren en 
analyseren van incidenten en op grond daarvan verbeteringen doorvoeren. De instellingen 
rapporteren hierover jaarlijks aan de inspectie. 
 
 
4.2 Onderzoek en analyse van calamiteiten 
Zodra de inspectie een melding van een calamiteit ontvangt, neemt zij de regie zowel over het 
onderzoek als over de partijen die bij het onderzoek worden betrokken. Deze regie kent een aantal 
stappen die oplopen in zwaarte. Soms kan de inspectie een melding direct afsluiten, bijvoorbeeld 
als er sprake was van een jeugdige die is overleden aan een ziekte. In de meeste gevallen vraagt 
de inspectie echter bij de betrokken instelling(en) een feitenrelaas op met een beschrijving van de 
feiten en omstandigheden die samenhangen met de calamiteit. Op basis van dit relaas kan de 
inspectie een melding afsluiten of besluiten tot nader onderzoek. Dit laatste is het geval als het 
feitenrelaas onvoldoende informatie bevat om te kunnen beoordelen of de calamiteit samenhangt 
met de kwaliteit van de zorg die is geboden, of als het feitenrelaas vragen oproept. Er zijn 
verschillende vormen van nader onderzoek, die ook na elkaar kunnen worden uitgevoerd. 
 
Het nader onderzoek kan bestaan uit het stellen van aanvullende vragen, een onafhankelijk 
onderzoek door de instelling, een eigenstandig onderzoek door de inspectie in de vorm van een 
calamiteitentoezicht (CT) of een onderzoek uitgevoerd door Samenwerkend Toezicht Jeugd. 
  
25 | Inspectie Jeugdzorg Jaarbericht 2014
