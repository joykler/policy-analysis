Strategisch vastgoedbeleid Defensie  
 
4 Ontwikkelingen van invloed op vastgoed 
Dit hoofdstuk beschrijft de belangrijkste ontwikkelingen met directe invloed op vastgoed. Deze 
ontwikkelingen vormen de context waarbinnen Defensie haar vastgoedportefeuille beschouwt en 
de beleidskaders voor vastgoed heeft vastgesteld (zie hoofdstuk 5). Paragraaf 4.1 beschrijft de 
internationale en Europese context waarbinnen Defensie haar vastgoedbeleid vormgeeft. Paragraaf 
4.2 beschrijft de belangrijkste ontwikkelingen in wet- en regelgeving. In de paragrafen 4.3 en 4.4 
komen respectievelijk de rijksbrede en defensiebrede ontwikkelingen met gevolgen voor vastgoed 
aan de orde.  
 
4.1 Internationale en Europese context 
Het veiligheidsbeleid van Nederland krijgt in belangrijke mate gestalte in internationale 
organisaties, zoals de Navo, de EU, de VN en de OVSE, en in bilateraal verband. Defensie geeft 
prioriteit aan internationale militaire samenwerking en de uitgangspunten die daaraan ten 
grondslag liggen. Er wordt op de meest uiteenlopende gebieden bezien in hoeverre de Nederlandse 
en bevriende krijgsmachten elkaar verder kunnen versterken en ondersteunen. Verdergaande 
internationale samenwerking wordt voorzien en kan consequenties hebben voor het gebruik en de 
inrichting van terreinen en vastgoed, bijvoorbeeld omdat oefeningen steeds vaker in internationaal 
verband worden uitgevoerd.  
 
Defensie moet verplichtingen naleven die voortvloeien uit internationale verdragen en Europese 
wet- en regelgeving. Bij het gebruik van het vastgoed heeft Defensie te maken met deze regels op 
het gebied van bouwen, ruimtelijke ordening, milieu, energie, natuur en arbeidsomstandigheden. 
Daarnaast is Nederland gastland van een aantal internationale militaire organisaties. Bij besluiten 
over de inrichting en bestemming van deze locaties moet Defensie rekening houden met de 
wensen van de desbetreffende internationale organisaties. 
 
4.2 Ontwikkelingen in wet- en regelgeving 
Het ruimtebeslag van Defensie in Nederland is als nationaal belang verankerd in de Structuurvisie 
Infrastructuur en Ruimte (SVIR) van het Rijk uit 2011. De SVIR zal over een aantal jaar opgaan in 
de Omgevingsvisie. In deze paragraaf worden ontwikkelingen uit het omgevingsrecht behandeld. 
 
Omgevingswet 
Een belangrijke wetswijziging voor Defensie is de nieuwe Omgevingswet waaraan in de periode 
2011-2018 onder leiding van het ministerie van Infrastructuur en Milieu (I&M) wordt gewerkt. 
Daarin wordt alle wetgeving met betrekking tot de fysieke leefomgeving, die nu over meer dan 
twintig verschillende wetten is verspreid, in één wet samengebracht. In juni 2014 is het 
wetsvoorstel voor de nieuwe omgevingswet door I&M naar de Tweede Kamer gestuurd.  
 
De volgende stap is dat ook meer dan honderd Algemene Maatregelen van Bestuur (AMvB’s) onder 
leiding van I&M tot enkele AMvB’s worden teruggebracht. Juist deze onderliggende regelgeving is 
voor Defensie cruciaal, omdat alle geldende kaders en normen hierin zijn opgenomen. Specifieke 
aandachtspunten met potentieel grote gevolgen voor de bruikbaarheid van het vastgoed zijn onder 
meer het waarborgen van direct en indirect ruimtebeslag en de verdeling van bevoegdheden ten 
aanzien van vastgoed van Defensie. Deze punten worden in goed overleg met I&M geadresseerd. 
Defensie blijft de komende jaren nauw betrokken bij de voorbereidingen op het Omgevingsbesluit.  
 
 Pagina 12 van 26
