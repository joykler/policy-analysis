In de Jeugdwet is opgenomen dat de Raad voor de Kinderbescherming en de gecertificeerde 
instelling voor jeugdbescherming en –reclassering, verplicht zijn in rapportages of verzoekschriften 
de van belang zijnde feiten volledig en naar waarheid aan te voeren. De Tweede Kamer heeft via 
een motie de regering gevraagd om ervoor te zorgen dat in de opleidingen en permanente educatie 
van de medewerkers in de jeugdzorg aandacht wordt besteed aan het belang van waarheidsvinding 
en het ontwikkelen van vaardigheden op dat punt. 
 
 
2.3 Veiligheid in de jeugdzorg 
Veiligheid in de jeugdzorg houdt onder meer in dat jeugdigen zich veilig kunnen ontwikkelen en 
geen risico lopen op mishandeling. Iedere jeugdige voor wie dit niet goed is geborgd moet actief en 
snel worden gesignaleerd en geholpen. De inspectie ziet het als een risico voor de veiligheid van de 
jeugdige als er geen sprake is van een structurele inschatting en beoordeling van de veiligheid in 
de leefsituatie aan de hand van een gestandaardiseerd risicotaxatie-instrument. Het niet 
structureel inschatten en beoordelen van de veiligheid, kan leiden tot het niet tijdig treffen van 
maatregelen die ervoor zorgen dat de jeugdige in een veilige situatie leeft en opgroeit. 
 
Met een gestandaardiseerd risicotaxatie-instrument worden risico’s systematisch in kaart gebracht, 
waarbij de instelling nagaat of er risico’s zijn dat de jeugdige in de toekomst thuis, in een 
pleeggezin of in een instelling zal worden verwaarloosd, mishandeld of misbruikt. Als een jeugdige 
in een instelling komt, gaat het erom dat bij plaatsing in de groep wordt nagegaan of die jeugdige 
in de groep past en de groep bij de jeugdige. Ingeschat moet worden welke veiligheidsrisico’s er 
zijn, bijvoorbeeld of het waarschijnlijk is dat de jeugdige in de toekomst betrokken zal zijn bij 
mishandeling of misbruik, als slachtoffer of als dader. Er is sprake van een structurele inschatting 
en beoordeling van de veiligheid als men dat doet bij de aanvang van de zorg én ook tussentijds en 
bij veranderde omstandigheden. Gestandaardiseerd betekent dat het instrument een vaste inhoud 
heeft en bij iedere jeugdige op eenzelfde manier wordt gebruikt. Voorbeelden van dat soort 
instrumenten zijn LIRIK-JZ, CARE-NL, DELTA Veiligheidslijst, CFRA en Beoordelingslijst Veilig Thuis. 
 
In figuur 2.1 staat op basis van door de instelling zelf aangeleverde informatie in hoeverre het in 
2013 tot de werkwijze van de instellingen behoorde om bij aanvang van de jeugdzorg en bij 
veranderde omstandigheden een risicotaxatie uit te voeren van de veiligheid van de jeugdige. Uit 
nadere analyses blijkt dat het gebruik van de risicotaxatie tussen de werksoorten sterk verschilt. Er 
is bijvoorbeeld een hoog percentage instellingen dat ambulante jeugdzorg biedt en niet standaard 
een risicotaxatie uitvoert. 
  
9 | Inspectie Jeugdzorg Jaarbericht 2014
