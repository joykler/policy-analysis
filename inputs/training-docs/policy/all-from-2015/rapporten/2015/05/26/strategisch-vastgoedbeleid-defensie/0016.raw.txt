Strategisch vastgoedbeleid Defensie  
 
5 Beleidskaders vastgoed 
In deze paragraaf zijn de beleidskaders van Defensie voor vastgoed opgenomen. Deze 
beleidskaders vloeien voort uit de in paragraaf 2.1 genoemde hoofddoelstelling en de in hoofdstuk 
4 genoemde ontwikkelingen. Deze vormen gezamenlijk een toetsingskader voor besluiten op het 
gebied van vastgoed. Dit betreft besluiten over uitbreiding (verwerving en bouw) en inkrimping 
van de portefeuille (afstoting) evenals de verhuizing van eenheden. Daarbij spelen uiteenlopende 
belangen, perspectieven en overwegingen een rol, zoals ook uit de hoofddoelstelling in paragraaf 
2.1 blijkt. Er is een onderscheid te maken tussen operationele belangen (van de operationele 
gebruikers), financiële belangen (structurele betaalbaarheid, doelmatigheid) en maatschappelijke 
belangen (draagvlak, goed nabuurschap). Die belangen kunnen en zullen geregeld botsen. Als 
algemene richtlijn geldt dat operationele overwegingen bij Defensie voorop staan, gevolgd door 
financiële overwegingen en ten slotte maatschappelijke overwegingen. 
 
5.1 Afgeleid van beleidsvisie 
De vastgoedbehoefte van Defensie wordt afgeleid van de omvang, samenstelling en ontwikkeling 
van de krijgsmacht, zoals is vastgelegd in de actuele beleidsvisie, de nota In het belang van 
Nederland uit 2013. Dit leidt op hoofdlijnen tot de volgende eisen aan de vastgoedportefeuille: 
 Zeestrijdkrachten:  
 Vloot: een haven met directe toegang tot open zee en onderhoudsfaciliteiten 
 Korps Mariniers: een kazerne in de nabijheid van zee en oefen- en schietterreinen op land 
 Oefen- en schietgebieden op zee  
 Kazerne-, haven- en oefenfaciliteiten voor de eenheden gestationeerd in het Caribisch 
gebied 
 Landstrijdkrachten:  
 Kazernes voor drie brigades, het Korps Commandotroepen en ondersteunende eenheden, 
met zoveel mogelijk colocatie in organieke verbanden 
 Oefen- en schietterreinen op land 
 Luchtstrijdkrachten:  
 Vliegbases voor jachtvliegtuigen, gevechts- en transporthelikopters, tanker- en 
transportvliegtuigen, UAV’s en ondersteunende eenheden 
 Vlieggebieden (inclusief laagvlieggebieden) en oefen- en schietterreinen op land en zee 
 Koninklijke Marechaussee:  
 Posten voor regionaal verspreide marchausseebrigades 
 Landelijk operationeel centrum voor de aansturing van de marechausseebrigades (volgens 
het concept van informatiegestuurd optreden) 
 Faciliteiten voor ondersteunende defensieonderdelen 
 
Drie belangrijke thema’s in de beleidsvisie zijn operationele duurzaamheid, financiële 
duurzaamheid en internationale samenwerking. Operationele en financiële duurzaamheid keren 
verderop in dit hoofdstuk als beleidskaders terug. Internationale samenwerking betekent dat 
Defensie niet alleen in Nederland, maar ook in het buitenland moet zorgdragen voor de huisvesting 
van de eigen eenheden en organisatiedelen. Bovendien heeft Defensie ook een 
verantwoordelijkheid bij de huisvesting van internationale eenheden en organisaties op 
defensiegebied in Nederland. Voorbeelden zijn een Joint Forces Command van de Navo in 
Brunssum, het NATO Communications and Information Agency (NCIA) in Den Haag, gezamenlijke 
Belgisch-Nederlandse marine-eenheden in Den Helder en in België, gezamenlijke Duits-
Nederlandse landmachteenheden in Duitsland en het European Air Transport Command (EATC) in 
Eindhoven. 
 Pagina 16 van 26
