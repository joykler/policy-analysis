3.2 Regiotoezicht 
In elk van de vijf regio’s waarin het land door de inspectie is verdeeld, houdt een team van 
inspecteurs toezicht op de veiligheid en de kwaliteit van de zorg van de instellingen. Jaarlijks wordt 
per regio een toezichtplan opgesteld, waarin staat welke toezichtactiviteiten er dat jaar gaan 
plaatsvinden bij instellingen in de betreffende regio. Voor dit regionale toezicht hanteert de 
inspectie algemene uitgangspunten waaraan alle plannen moeten voldoen, zodat de aanpak en 
werkwijze binnen de verschillende regio’s eenduidig en vergelijkbaar is. 
 
3.2.1 Toetsingskader ‘Verantwoorde hulp voor jeugd’ 
Vanaf medio 2014 voert de inspectie het regiotoezicht uit aan de hand van het toetsingskader 
‘Verantwoorde hulp voor jeugd’. De inspectie heeft dit toetsingkader in 2013 ontwikkeld: bestaande 
toetsingskaders zijn geactualiseerd, herschikt en waar nodig aangevuld. Het toetsingskader is 
mede gebaseerd op de vigerende wet- en regelgeving, de kwaliteitskaders uit het veld en de 
richtlijnen van professionals voor verantwoorde jeugdhulp. Het toetsingskader geldt zowel voor de 
organisaties voor jeugd- en opvoedhulp als voor de gecertificeerde instellingen. 
 
Het toetsingskader ‘Verantwoorde hulp voor jeugd’ omvat vijf thema’s: Uitvoering Hulpverlening, 
Veiligheid, Leefklimaat, Cliëntenpositie en Organisatie. Elk thema is uitgewerkt in een aantal 
criteria en bijbehorende verwachtingen (zie overzicht 3.1 voor een overzicht van de criteria). Het 
toetsingskader is een basistoetsingskader dat –afhankelijk van de te onderzoeken onderwerpen– in 
zijn geheel of op specifieke onderdelen wordt ingezet bij het uitvoeren van het toezicht. Per thema 
kan worden ingezoomd, waardoor een verdieping binnen het thema plaatsvindt. 
 
Op basis van de eerste versie van het toetsingskader ‘Verantwoorde hulp voor jeugd’ zijn 
praktijktoetsen uitgevoerd en heeft een externe consultatie bij veldpartijen en 
jeugdzorginstellingen plaatsgevonden. Op basis van de resultaten van beide activiteiten is het 
toetsingskader bijgesteld, waarna het is vastgesteld. In december 2014 is het toetsingskader 
‘Verantwoorde hulp voor jeugd’ gepubliceerd op: www.inspectiejeugdzorg.nl 
 
Met de publicatie wil de inspectie bijdragen aan verdere transparantie van haar werkzaamheden. 
De inspectie vindt het van groot belang dat zowel gemeenten als jeugdhulpaanbieders bij de 
inhoudelijke vormgeving van hun afspraken en werkzaamheden rekening kunnen houden met de 
criteria die voor het verlenen van verantwoorde hulp worden gehanteerd. 
  
15 | Inspectie Jeugdzorg Jaarbericht 2014
