Strategisch vastgoedbeleid Defensie  
 
 
5.3 Zeggenschap en medegebruik 
Door de cruciale rol die operationeel vastgoed (havens, kazernes, vliegvelden, oefenterreinen etc.) 
speelt voor het uitvoeren van haar hoofdtaken, kiest Defensie ervoor de zeggenschap over dit 
vastgoed volledig bij zichzelf te houden (eigendom). Daarmee houdt zij de ondersteuning van het 
operationele proces in eigen hand. De garantie om te allen tijde de opgedragen taken te kunnen 
uitvoeren, wordt hiermee direct ondersteund. Dit betekent een streven naar operationeel vastgoed 
in eigendom. Tot huren of leasen kan worden besloten als nieuwbouw of koop niet mogelijk is of 
als er sprake is van huisvesting van beperkte duur. Dit vormt een belangrijk uitgangspunt bij het 
vormgeven van de relatie tussen Defensie en het RVB (zie paragraaf 3.1). 
 
Tegelijkertijd sluit Defensie civiel medegebruik van haar faciliteiten niet uit, ook niet bij 
operationeel vastgoed. Medegebruik kan zowel het maatschappelijk draagvlak voor Defensie en 
goed nabuurschap als een doelmatig gebruik van het vastgoed bevorderen. Wel moet daarbij 
worden gegarandeerd dat het medegebruik geen belemmering voor de operationele 
bedrijfsvoering vormt. Medegebruik door overheidspartners op het gebied van (nationale) 
veiligheid ligt het meest voor de hand, maar is ook denkbaar in het geval van commerciÃ«le 
partijen, personeelsverenigingen (in het kader van personeelszorg), stichtingen ter ondersteuning 
van de doelstellingen van Defensie en het publiek (in het bijzonder openstelling van 
oefenterreinen).  
 
Omgekeerd maakt Defensie zelf ook gebruik van voorzieningen van andere (rijks)partners, onder 
meer bij politie en douane. Zo worden trainingsfaciliteiten samengebracht en wordt gezamenlijk 
gebruik gemaakt van schietvoorzieningen. Ook kan gezamenlijk vastgoed worden ontwikkeld, 
waarbij afspraken worden gemaakt over het gebruik. Het spreekt vanzelf dat in dergelijke gevallen 
niet dezelfde eisen aan de zeggenschap kunnen worden gesteld. Bij medegebruik wordt steeds van 
geval tot geval bekeken hoe die het best vorm kan krijgen, rekening houdend met specifieke wet- 
en regelgeving en met de operationele eisen. 
 
Inkomsten uit medegebruik worden gebruikt om de exploitatiekosten voor Defensie te beperken. 
In sommige gevallen zijn deze inkomsten zelfs essentieel om de faciliteit open te kunnen houden 
(bijvoorbeeld het Maritiem Vliegkamp De Kooy bij Den Helder en de Van Ghentkazerne in 
Rotterdam). Als er sprake is van economische activiteiten waarop de wet Markt en Overheid van 
toepassing is, worden de integrale kosten doorberekend aan de medegebruiker. Waar deze wet 
niet van toepassing is (bijvoorbeeld bij activiteiten in het kader van een publiekrechtelijke taak of 
activiteiten in het algemeen belang), worden als regel de meerkosten voor Defensie ten gevolge 
van het medegebruik via de gebruiksvergoeding doorberekend. Commandanten hebben hiermee 
de mogelijkheid om in het kader van goed nabuurschap lokale organisaties te ondersteunen. 
 
De gewenste zeggenschap heeft bij vliegbases met civiel medegebruik (Eindhoven, De Kooy) als 
consequentie dat het omdraaien van eigendomsverhoudingen, zoals eerder bij Eindhoven is 
overwogen, niet langer aan de orde is. Voor Eindhoven is dit mede van belang vanwege de 
voorgenomen intensivering van de internationale samenwerking op het gebied van internationaal 
militair luchttransport, waarin de vliegbasis Eindhoven met de vestiging van het European Air 
Transport Command (EATC) een belangrijke rol kan gaan spelen. 
 
 Pagina 18 van 26
