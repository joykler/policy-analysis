hebben soms verschillende visies op dezelfde gebeurtenissen of verhalen staan lijnrecht tegenover 
elkaar. Als er een acuut risico voor de jeugdige is, dan is vaak ook de tijd niet gegeven aan de 
professional om langdurig onderzoek te doen. Feiten en meningen moeten echter wel zo goed 
mogelijk gescheiden zijn en blijven, als de professional moet inschatten wat er precies aan de hand 
is in het gezin of rondom de veiligheid van de jeugdige. Als bijvoorbeeld in het dossier wordt 
beweerd dat de moeder kenmerken heeft van een ‘borderliner’, of als uit de mond van de 
onderwijzer wordt opgetekend dat de kinderen uit het gezin er onverzorgd en verwaarloosd uitzien, 
het moet in die gevallen wel duidelijk zijn waar de bewering op is gebaseerd en of deze klopt met 
de eigen waarneming en indruk van de medewerker. Om fouten te voorkomen is het goed als 
professionals die eigen waarneming voorleggen en afstemmen met één of meer collega’s. Een gezin 
waar het over gaat moet bovendien de mogelijkheid hebben om dingen recht te zetten, 
bijvoorbeeld door rapportages en onderzoeksverslagen aan te laten passen of te wijzigen als daar 
aantoonbare onjuistheden in staan.  
 
De vraag in hoeverre de jeugdzorg aan waarheidsvinding doet, brengt al jaren kritische tongen in 
beweging. In 2011 hebben cliënten uit de werkgroep waarheidsvinding van de Landelijke 
Cliëntentafel gesprekken gevoerd met professionals in en om de jeugdzorg om dit probleem met 
hen te bespreken. Het resulteerde in de brochure ‘Waarheidsvinding in de jeugdzorg’. In een 
rapport over dit onderwerp schrijft de Kinderombudsman in 2013 dat het niet gaat om de vraag of 
aan waarheidsvinding gedaan moet worden, maar hoe dit zo goed mogelijk kan gebeuren. Ook de 
kinderrechters roerden zich over dit onderwerp. In het bijzonder de familiekamer van de rechtbank 
Amsterdam, die in 2013 de Raad voor de Kinderbescherming via een brief liet weten dat ze er 
voortaan scherper op zou letten of verzoeken die bij haar worden ingediend met concrete en 
toetsbare feiten en omstandigheden zijn onderbouwd. Zij somde in de brief ook de documenten op 
die zij voortaan bij de verzoeken wil zien.  
 
Er zijn geen harde cijfers die iets zeggen over de waarheidsvinding in de jeugdzorg. We weten niet 
hoe vaak fouten worden gesignaleerd in de rapportages die worden opgemaakt in het kader van de 
jeugdbescherming. We weten al helemaal niet wat dit betekent voor de besluitvorming over de 
jeugdige en het gezin. De Kinderombudsman komt in 2013 in zijn onderzoek naar de 
waarheidsvinding slechts tot een globale indicatie van hoe vaak fouten voorkomen in de 
rapportages van ketenpartners in de jeugdbescherming.  
 
De inspectie heeft een inhoudelijke analyse gemaakt van de signalen die zij in 2014 van burgers 
kreeg (zie 5.2 en 5.3). In dat jaar gingen tachtig van de 309 signalen (deels) over het thema 
waarheidsvinding. Dat is bijna een kwart van alle signalen van burgers die de inspectie over dat 
jaar ontving. Voor de inspectie tekent zich hiermee het beeld af dat de waarheidsvinding een heikel 
en kritisch punt is binnen de kwaliteit van de jeugdzorg waaraan nog het nodige te verbeteren valt. 
Bij onderzoeken die de inspectie uitvoert naar aanleiding van meldingen van calamiteiten treft de 
inspectie ook tekorten aan in de waarheidsvinding. Zo zien we dat in de verslagen en rapportages 
lang niet altijd sprake is van een duidelijke scheiding van feiten en meningen, verificatie van 
beweringen en uitlatingen of het opvolging geven aan verzoeken om correctie van feitelijke 
onjuistheden.  
8 | Inspectie Jeugdzorg Jaarbericht 2014
