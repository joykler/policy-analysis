1. Voorwoord 
Door de op stapel staande ingrijpende herziening van het stelsel was 2014 een jaar met vragen en 
onzekerheden voor iedereen die met de jeugdzorg te maken had. Vragen en onzekerheden over 
bijvoorbeeld de continuïteit van de hulp, de toereikendheid van het gemeentelijk budget voor de 
jeugdhulp en hoe het werk er vanaf 2015 zou gaan uitzien. Nu we in 2015 zijn aanbeland, wordt de 
weg verder ingezet naar de transformatie en lijken de vragen iets te zijn afgenomen en is de 
onzekerheid kleiner geworden, maar nog altijd aanwezig. Met de Jeugdwet als basis zal de beoogde 
transformatie zeker nog voor verdere veranderingen en aanpassingen zorgen.  
 
De inspectie lette het afgelopen jaar speciaal op signalen dat de kwaliteit van de zorg niet achteruit 
ging of dat de veiligheid van jeugdigen onder druk stond. Die oplettendheid blijft onverkort nodig 
en mag ook in 2015 van de inspectie worden verwacht. De inspectie bereidde zich in 2014 voor op 
de rol van het toezicht in het nieuwe stelsel. Dit mede aan de hand van de Visie landelijk toezicht 
op jeugdhulp, die in 2013 samen met de Inspectie voor de Gezondheidszorg en de Inspectie 
Veiligheid en Justitie is opgesteld. Om tot goed sluitend en efficiënt toezicht te komen, hebben deze 
drie inspecties onderling, en ook met de gemeenten en de certificerende instelling voor de 
jeugdbescherming en –reclassering, samenwerkingsafspraken gemaakt. Daarnaast werken de drie 
inspecties samen in het samenwerkingsverband Samenwerkend Toezicht Jeugd, waar ook de 
Inspectie van het Onderwijs en de Inspectie Sociale Zaken en Werkgelegenheid deel vanuit maken. 
 
De inspectie zag net als voorgaande jaren positieve en negatieve ontwikkelingen in de jeugdzorg. 
Zo daalde het aantal jeugdigen met een ondertoezichtstelling en/of een uithuisplaatsing. Op zich 
zijn dit positieve ontwikkelingen als de veiligheid van de jeugdigen verzekerd is. Negatief is de 
ontwikkeling dat voor het vijfde jaar op rij het aantal vechtscheidingen in ons land stijgt en ook het 
aantal jeugdigen dat daar last van heeft.  
 
Het is verheugend om in een internationale studie naar de gezondheid en het welzijn te mogen 
lezen dat de Nederlandse jeugdigen nog altijd tot de gezondste en gelukkigste jeugdigen behoren 
en dat hun positie stabiel is gebleven en waar mogelijk zelfs is verbeterd. Toch is de kwetsbaarheid 
van jeugdigen in het algemeen en die van de jeugdigen in de jeugdzorg in het bijzonder een 
aanhoudende zorg voor de inspectie. Om die reden keek ook in 2014 de inspectie naar het 
beschermen van jeugdigen tegen seksueel grensoverschrijdend gedrag. De bij de instellingen in 
gang gezette ontwikkeling op dit punt is positief, maar echter nog pril en kwetsbaar. Het onderzoek 
en de uitkomsten rechtvaardigen dan ook de voortdurende aandacht van de inspectie voor dit 
onderwerp.  
 
De Hoofdinspecteur van de Inspectie Jeugdzorg, 
  
Mw. drs. G.E.M. Tielen   
5 | Inspectie Jeugdzorg Jaarbericht 2014
