Strategisch vastgoedbeleid Defensie  
 
2 De betekenis van vastgoed voor Defensie 
2.1 Doelstelling en afbakening van het vastgoedbeleid 
De taken van de krijgsmacht zijn in de grondwet verankerd. Op grond daarvan heeft Defensie de 
volgende drie hoofdtaken: 
(1) Bescherming van het eigen en bondgenootschappelijk grondgebied, met inbegrip van het 
Caribisch deel van het koninkrijk; 
(2) Bevordering van de internationale rechtsorde en stabiliteit; 
(3) Ondersteuning van civiele autoriteiten bij rechtshandhaving, rampenbestrijding en humanitaire 
hulp, zowel nationaal als internationaal.  
 
De krijgsmacht is een operationele organisatie die erop is gericht deze hoofdtaken te allen tijde in 
binnen- en buitenland te kunnen uitvoeren. Hiertoe beschikt zij over mensen, materieel en 
middelen om eenheden op te leiden, te oefenen en te trainen voor inzet.  
 
Ook het defensievastgoed staat vooral ten dienste van het primaire product van Defensie, te 
weten inzetbare militaire eenheden. Defensie belegt niet in vastgoed om inkomsten te verwerven, 
maar investeert in vastgoed als bedrijfsmiddel ter ondersteuning van het primaire proces. Defensie 
hanteert daarbij een brede definitie van vastgoed. Het bestaat niet alleen uit gebouwen, maar ook 
uit schietbanen, start- en rolbanen, kades, radarstations, zend- en ontvangstinstallaties etc. Ook 
oefen- en schietgebieden op land, op zee en in de lucht, laagvliegroutes en 
helikopterlaagvlieggebieden rekent Defensie tot het vastgoed. Om die reden gebruikt Defensie 
vaak de meer generieke term infrastructuur in plaats van vastgoed. 
 
Het militaire gebruik van deze faciliteiten in een dichtbevolkt land zoals Nederland heeft gevolgen 
voor de omgeving. Niet alleen heeft Defensie voor het goed functioneren van de krijgsmacht 
schaarse ruimte nodig, de activiteiten kunnen ook voor overlast zorgen. Ruimtelijke ordening, 
natuur en milieu zijn dan ook onderwerpen die direct samenhangen met het gebruik van vastgoed 
door Defensie. Waar Defensie zich in Nederland vestigt of juist vertrekt, leidt dat bovendien vaak 
tot economische gevolgen voor de desbetreffende regio in de vorm van directe en indirecte 
werkgelegenheid. De keuzes die Defensie op vastgoedgebied maakt, spelen dus tevens een 
belangrijke rol in de relatie tussen de krijgsmacht en de samenleving. 
 
Het vastgoedbeleid van Defensie raakt ook de personeelszorg. Het vastgoed van Defensie moet, 
net als bij elke organisatie, bijdragen tot een veilige werkomgeving. Het defensiepersoneel werkt 
niet alleen in het vastgoed, maar verblijft er vaak ook langdurig. Dit stelt aanvullende eisen op het 
gebied van legering en sport- en recreatiefaciliteiten.  
 
Ten slotte hebben de bezuinigingen en ombuigingen van de afgelopen jaren ook bij het vastgoed 
hun uitwerking niet gemist. Om de operationele capaciteiten zoveel mogelijk te sparen, was en is 
er sprake van druk om de uitgaven aan vastgoed te verminderen en de doelmatigheid te 
vergroten. Vastgoed moet, net als alle andere capaciteiten van Defensie, structureel betaalbaar 
blijven. 
 
Hoofddoelstelling van het vastgoedbeleid van Defensie: 
Het voorzien in voldoende veilig, structureel betaalbaar en gebruiksgereed vastgoed ten 
behoeve van de krijgsmacht, op een maatschappelijk verantwoorde wijze en met oog voor het 
welzijn van het personeel. 
 Pagina 4 van 26
