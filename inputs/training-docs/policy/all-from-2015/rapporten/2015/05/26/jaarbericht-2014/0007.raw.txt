zijn publicaties in het kader van de professionalisering van de werkers in de jeugdzorg, zoals ‘Tips 
om uw cliënten(raad) te betrekken’ of trainingen voor professionals om ook door de ogen van 
cliënten naar hun werk te kijken.  
 
Naast deze verbeterstappen zijn er volgens de inspectie nog mogelijkheden voor de sector om de 
bejegening naar een hoger niveau te tillen. Denk bijvoorbeeld aan de inspanning die de sector nu 
doet om de professionaliteit van medewerkers te versterken en de ontwikkeling van richtlijnen in 
de komende jaren. Richt die inspanning ook op het wegwerken van de meest genoemde 
tekortkomingen in de bejegening, zoals de inspectie die terug ziet in de signalen van burgers: 
 
 Het niet volledig en/of tijdig geïnformeerd worden; hierbij is vaak sprake van het ontbreken 
van inbreng en/of instemming van de betrokkene(n), ofwel het maken van eenzijdige 
afspraken. 
 Het oneens zijn met de schriftelijke, verbale en/of non-verbale manier van (negatieve) 
communicatie; dit wordt door jeugdigen of ouders vaak als valse beschuldigingen/leugens 
aangeduid. 
 Het gevoel niet serieus te worden genomen; hierbij worden jeugdigen of ouders voor hun 
gevoel niet gehoord of wordt niets gedaan met hun zienswijze of opvatting. 
 Een partijdige opstelling; hierbij zijn vaak twee directe partijen betrokken, zoals de moeder 
versus de vader of de pleegouders versus de biologische ouders, waarbij naar mening van de 
betrokkene(n) de instelling of de hulpverlener partijdig is.  
De instelling of professional moet de cliënt een toereikend antwoord kunnen geven op de volgende 
vragen: Wat heeft de cliënt aan de hulp of zorg die hem of haar wordt geboden? Wat merkt en ziet 
de cliënt van die hulp en zorg? Op welke wijze is de cliënt bij het bepalen en uitvoeren van die hulp 
en de evaluatie daarvan betrokken? Kan de cliënt er ook daadwerkelijk over meepraten? Het is 
belangrijk dat het verhaal past in de eigen wijze van communiceren binnen de organisatie en met 
de cliënten. 
 
 
2.2 Waarheidsvinding in de jeugdzorg 
Bij waarheidsvinding in de jeugdzorg gaat het om het zo feitelijk mogelijk achterhalen wat er aan 
de hand is met een jeugdige of in een gezin. Waarheidsvinding speelt vaak bij een maatregel als 
een ondertoezichtstelling of uithuisplaatsing. Dit is namelijk vergaand en ingrijpend voor de 
jeugdige en diens ouders. Dat geldt ook voor al dan niet terechte beschuldigingen van 
kindermishandeling of van seksueel misbruik. De jeugdzorg moet zo zorgvuldig mogelijk feiten 
verzamelen om maatregelen te kunnen nemen of daar om te verzoeken. Helaas komen fouten voor 
in onderzoeken, verslagen en rapportages die ten grondslag liggen aan die maatregelen of 
onderzoek naar aanleiding van beschuldigingen.  
 
Dat die fouten op de loer liggen, is deels ook een gevolg van de aard van het werk van 
professionals in de jeugdzorg. Dat is complex en dé waarheid is vaak niet eenduidig. Betrokkenen 
7 | Inspectie Jeugdzorg Jaarbericht 2014
