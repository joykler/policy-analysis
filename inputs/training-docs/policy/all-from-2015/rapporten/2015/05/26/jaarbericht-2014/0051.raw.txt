Inspectie Jeugdzorg 
Wat is de Inspectie Jeugdzorg?  
De Inspectie Jeugdzorg houdt toezicht op de jeugdhulp en de gecertificeerde instellingen voor 
jeugdbescherming, jeugdreclassering (gecertificeerde instellingen) in Nederland. De Inspectie 
Jeugdzorg werkt onder de verantwoordelijkheid van de minister van Volksgezondheid, Welzijn en 
Sport. De Inspectie Jeugdzorg is inhoudelijk onafhankelijk.  
 
Wat zegt de wet over de Inspectie Jeugdzorg?  
De Jeugdwet geeft de Inspectie Jeugdzorg de volgende taken:  
 onderzoek doen naar de kwaliteit van de jeugdhulp en de gecertificeerde instellingen;  
 toezicht houden op de naleving van de kwaliteitseisen die in de wet staan;  
 voorstellen doen voor verbetering.  
De Inspectie Jeugdzorg houdt toezicht op verzoek van het Ministerie van Volksgezondheid, Welzijn 
en Sport en het Ministerie van Veiligheid en Justitie of uit eigen beweging. De Inspectie Jeugdzorg 
houdt bij de vervulling van haar taak rekening met de behoeften van gemeenten.  
 
Wat is toezicht?  
Toezicht houden betekent dat de Inspectie Jeugdzorg informatie verzamelt over de kwaliteit van 
de Jeugdhulp en de gecertificeerde instellingen, zich een oordeel vormt en zo nodig ingrijpt. Ook 
kijkt de Inspectie Jeugdzorg of het beleid voor de jeugdhulp en de gecertificeerde instellingen in de 
praktijk goed werkt. Daarover adviseert de Inspectie Jeugdzorg gevraagd en ongevraagd. De 
rapporten van de Inspectie Jeugdzorg zijn in principe openbaar. De openbaar gemaakte rapporten 
staan op de website van de Inspectie Jeugdzorg: www.inspectiejeugdzorg.nl 
 
Wat wil de Inspectie Jeugdzorg met het toezicht bereiken?  
De Inspectie Jeugdzorg wil met haar onderzoeken bijdragen aan:  
 het behouden en bevorderen van de kwaliteit van de jeugdhulp en de gecertificeerde 
instellingen;  
 het versterken van de positie van jeugdigen en hun ouders of verzorgers (de cliënten);  
 de uitvoerbaarheid en handhaafbaarheid van het beleid.  
 
Waar houdt de Inspectie Jeugdzorg toezicht?  
Er zijn vijf verschillende wetten en regelingen met toezichttaken en bevoegdheden voor de 
Inspectie Jeugdzorg:  
 Jeugdwet;  
 Beginselenwet justitiële jeugdinrichtingen;  
 Wet opneming buitenlandse kinderen ter adoptie;  
 Wet Centraal Orgaan opvang Asielzoekers;  
 Subsidieregeling opvang kinderen van ouders met een trekkend/varend bestaan.  
 
De Inspectie Jeugdzorg heeft op grond van die wetten en al dan niet in samenwerking met andere 
inspecties toezicht op de volgende organisaties:  
 de jeugdhulpaanbieders; 
 de gecertificeerde aanbieders van jeugdbescherming en jeugdreclassering;  
 het advies- en meldpunt kindermishandeling en huiselijk geweld;  
 de justitiële jeugdinrichtingen;  
 de vergunninghouders voor interlandelijke adoptie;  
 de opvangvoorzieningen voor alleenstaande minderjarige vreemdelingen;  
 de Raad voor de Kinderbescherming;  
 de schippersinternaten.
