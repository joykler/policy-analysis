Strategisch vastgoedbeleid Defensie  
 
Het eerste risico is dat de vastgoedportefeuille niet aansluit op de operationele behoefte. Dat kan 
zowel in kwalitatief als kwantitatief opzicht het geval zijn. Om dit risico te beheersen beziet 
Defensie bij alle plannen waarin de omvang en samenstelling van de krijgsmacht wordt aangepast, 
de consequenties voor de vastgoedportefeuille. Vanuit de organisatie (tactische niveau) kunnen 
ook tekortkomingen in de vastgoedportefeuille worden gesignaleerd. Daarbij wordt rekening 
gehouden met de ontwikkelingen in het optreden van de krijgsmacht, maar ook met internationale 
en rijksbrede ontwikkelingen en ontwikkelingen op het gebied van wet- en regelgeving die van 
invloed zijn op vastgoed (zie hoofdstuk 4). Zo is Defensie op dit moment nog bezig met het 
voltooien van de aanpassingen in de vastgoedportefeuille die voortvloeien uit de beleidsbrieven 
van 2011 en 2013.  
 
Het tweede risico is dat (aanpassing van) de vastgoedportefeuille financieel niet past binnen het 
beschikbare investerings- en exploitatiebudget. In de vorige paragraaf is beschreven hoe Defensie 
ervoor zorgt dat investeringen in en het onderhoud van het vastgoed in overeenstemming met de 
geldende kaders en normen, structureel binnen de begroting passen. Daarmee wordt dit risico 
beheerst. 
 
Op tactisch niveau dient bij afzonderlijke vastgoedprojecten risicomanagement te worden 
toegepast. Dit betreft het in kaart brengen en beoordelen van de risico’s bij het halen van de 
doelstellingen en, afhankelijk van de beoordeling, het nemen van maatregelen om deze risico’s te 
beperken. 
 
 
 Pagina 11 van 26
