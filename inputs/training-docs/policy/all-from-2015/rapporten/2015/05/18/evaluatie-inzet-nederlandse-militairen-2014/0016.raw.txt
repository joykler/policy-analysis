Evaluatie inzet Nederlandse militairen 2014 
 
4 Atalanta en Ocean Shield (oostkust Afrika) 
Sinds 2008 nemen Nederlandse militaire eenheden deel aan operaties tegen piraterij 
aan de oostkust van Afrika. Voor Nederland, als handelsnatie, zijn vrije en veilige 
mondiale scheepvaartroutes van groot economisch en strategisch belang. Daarnaast 
hecht Nederland grote waarde aan een goed functionerende internationale 
rechtsorde. Nederland heeft daarom belang bij de bestrijding van piraterij in het 
risicogebied in en nabij Somalië. 
 
4.1 Politieke aspecten 
 
Ontwikkelingen 
De situatie in Somalië is complex, waarbij over het geheel bekeken geleidelijk aan 
vooruitgang wordt geboekt, ondanks de tegenslagen. Stabilisering en effectieve 
staatsopbouw in Somalië zullen een zaak van lange adem zijn. Er is een 
internationaal besef dat de federale regering de problemen in Somalië niet alleen kan 
oplossen. Internationale steun aan de federale regering van Somalië blijft 
noodzakelijk om een terugval te voorkomen. 
 
Somalië begon 2014 met een politieke crisis, nadat het kabinet van Premier Shirdon 
begin december 2013 door een motie van wantrouwen ten val was gebracht. Begin 
2014 werd het nieuwe kabinet, onder leiding van Premier Abdiweli Sheikh Ahmed, 
goedgekeurd. De politieke crisis heeft voor vertraging gezorgd binnen de 
wederopbouwagenda, onder andere omdat het nieuwe kabinet niet betrokken was bij 
het formuleren van deze agenda, het ‘New Deal Compact’, in 2013. 
 
In 2014 werd desalniettemin vooruitgang geboekt bij de opbouw van een federaal 
staatsbestel, onderdeel van de wederopbouwagenda. Er werden verschillende 
compromissen bereikt over het vormen van deelstaten. Wel is er in sommige gevallen 
nog onenigheid over de grenzen van de deelstaten, bijvoorbeeld over het 
grensgebied tussen Puntland en Mudug. Daarnaast is er nog geen akkoord over de 
verdeling van bevoegdheden tussen de federale overheid en de deelstaten. 
 
Naast de vorderingen bij het opzetten van een federale structuur werd ook enige 
vooruitgang geboekt in de totstandkoming van een definitieve grondwet en het 
organiseren van vrije verkiezingen. Beiden moeten voor eind 2016 zijn gerealiseerd. 
 
De opbouw van een rechtsstaat in Somalië vorderde in 2014 zeer langzaam. Daarbij 
constateerde het kabinet dat de federale regering van Somalië steken heeft laten 
vallen en onvoldoende verantwoordelijkheid heeft genomen om bepaalde problemen 
aan te pakken. Zo slaagde Somalië er in 2014 niet in piraterij strafbaar te stellen. Het 
oppakken van de piratenkartel-leider Garfanje werd zeer positief ontvangen door de 
internationale gemeenschap. Echter, zijn plotselinge vrijlating was een tegenslag, 
waar de Verenigde Staten en de EU (inclusief Nederland) de Somalische regering op 
hebben aangesproken. Daarnaast brachten verschillende rapporten van de Somalia 
Eritrea Monitoring Group van de VN-Veiligheidsraad tekortkomingen van de 
Somalische autoriteiten aan het licht met betrekking tot de naleving van het VN-
wapenembargo, alsmede ernstige gevallen van corruptie en fraude. In sommige 
gevallen wordt daarbij de betrokkenheid van personen tot in de hoogste 
 Pagina 16 van 46
