2. Advies: betrokkenheid van 
 gemeenteraden cruciaal voor 
 democratische legitimiteit van 
 samenwerking 
In antwoord op de hoofdvraag van de minister van BZK naar het effect van een groter aantal 
samenwerkingsverbanden na de decentralisaties op het vermogen van de gemeenteraad om zijn rol 
waar te maken adviseert de Raad als volgt.
Hoofdboodschap
De hoofdboodschap van dit advies is dat het cruciaal is dat er een betere wisselwerking ontstaat 
tussen gemeenteraden en de regionale samenwerking. Alle betrokkenen hebben daarbij een rol 
te vervullen. De samenwerking dient een prominente plaats te krijgen op de agenda van 
gemeenteraden. Gemeenteraden dienen hier weloverwogen, zelfbewust en in vertrouwen aan 
te werken. 
Hiertoe heeft de Raad de volgende argumenten:
1. Het is onontkoombaar: samenwerking wordt steeds belangrijker
Het eerste argument is dat regionale samenwerking groeit. Steeds meer bestuur, beleid en geld 
verschuift naar samenwerkingsverbanden. Daarvoor is schakelkracht nodig: gemeentebesturen 
schakelen en verbinden op verschillende speelvelden en schaalniveaus. Het is van belang dat met 
name gemeenteraden die schakelkracht ook op regionaal niveau vinden. Dit argument is uitgewerkt 
in paragraaf 2.1.
2. Het is democratisch gezien nodig 
Voor de democratische legitimiteit is het niet alleen cruciaal dat gemeenteraden betrokken zijn, 
maar ook dat ze daadwerkelijk kaders uitzetten waarbinnen de samenwerking plaats moet vinden. 
Als dit niet gebeurt, voorspelt de Raad een groeiend onbehagen over regionale 
samenwerkingsverbanden, waardoor besluitvorming over belangrijke themaâ€™s steeds lastiger zal 
blijken te zijn. Bovendien is het vanuit democratisch oogpunt moeilijk verteerbaar dat over zaken die 
van belang zijn voor afzonderlijke gemeenten wordt besloten op regionaal niveau, zonder dat 
kaderstelling en verantwoording goed zijn geregeld. Het is urgent om hier iets aan te doen en de 
gemeenteraadsleden, democratisch gelegitimeerd, weer op de bok van de regionale samenwerking 
te zetten, in plaats van in de afgesloten koets. De Raad ziet hierbij nadrukkelijk ook een rol voor de 
samenwerkingsorganen. Dit wordt uitgewerkt in paragraaf 2.2.
19
