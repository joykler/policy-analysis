Tegengaan van straffeloosheid
Dit hoofdstuk begint met een beknopte beschrijving van de mogelijkheden om  
straffeloosheid tegen te gaan (paragraaf 5.1) en van het Nederlandse beleid op dit gebied 
108
( paragraaf 5.2). Paragraaf 5.3 gaat in op de betrokkenheid van Nederland bij het 
Internationaal Strafhof (ICC) en paragraaf 5.4 stelt de Nederlandse betrokkenheid bij  
twee speciale tribunalen centraal: het Bijzonder Tribunaal voor Libanon (STL) en het 
Joegoslavië-tribunaal (ICTY). In paragraaf 5.5 komt het initiatief tot een multilateraal 
verdrag voor interstatelijke rechtshulp aan de orde. Het hoofdstuk eindigt met een  
beschouwing en enkele conclusies over het tegengaan van straffeloosheid.
5.1 Inleiding
Internationaal strafrecht voorziet in het strafbaar stellen en vervolgen van personen die zich 
schuldig hebben gemaakt aan bepaalde ernstige misdrijven die de internationale gemeenschap 
109
ziet als een schending van specifieke door het internationale recht beschermde normen. 
Deze core crimes under international law (hierna internationale misdrijven genoemd) zijn 
genocide, oorlogsmisdrijven en misdaden tegen de menselijkheid. De idee voor een 
strafhof voor internationale misdrijven kwam al ter sprake tijdens de twee Haagse 
Vredesconferenties (1899, 1907), maar pogingen om het daadwerkelijk op te richten 
110
strandden toen. Pas na de Tweede Wereldoorlog werden er twee tribunalen opgericht, | 61 |
111
het Neurenberg-tribunaal en het Tokyo-tribunaal.
De verplichting om onderzoek te doen naar en vervolging in te stellen bij internationale 
misdrijven is gegrond in het internationaal recht. Belangrijke verdragen zijn de  
VN-genocideconventie (1951), de Geneefse conventies inzake gewapend conflict (vier 
conventies uit 1949) en de VN-conventie inzake marteling en andere wrede, onmenselijke of 
onterende behandeling of bestraffing (UNCAT, 1984). Toch worden daders van internationale 
mis drijven vaak niet vervolgd in de landen waar zij de misdaden hebben begaan. Redenen 
zijn het ontbreken van een juridisch kader hiervoor of het ontbreken van de capaciteit dan 
wel de bereidheid om vervolging in te stellen, of een combinatie van beide. Begin jaren 90 
groeide het besef dat ernstige internationale misdrijven soms onbestraft blijven. Om dit te 
voorkomen werden voor specifieke situaties ad-hoctribunalen ingesteld, al dan niet onder 
auspiciën van de VN. Ook kwam er meer aandacht voor rechtsstaatontwikkeling in landen 
met een post-conflictsituatie.
Met het aanvaarden van het Statuut van Rome (SvR) in 1998 werd besloten het ICC op te 
richten. Dit Hof is bedoeld als ultimum remedium en dient als aanvulling op de nationale 
berechting van internationale misdrijven. Het SvR bepaalt dat het ICC jurisdictie heeft over 
genocide, oorlogsmisdrijven en misdaden tegen de menselijkheid en legt de procedures en 
108 
De tekst van dit hoofdstuk is goeddeels ontleend aan Zeegers (2015). Voor referenties naar literatuur 
over de achtergrond en de casuïstiek wordt verwezen naar dit document. Referenties over de inzet van 
Nederland zijn ook in deze verkorte weergave opgenomen.
109 
Cryer et al. (2014).
110 
Combs in Van Krieken en McKay (2005).
111 
Dit zijn overwinnaarstribunalen, waar geen verdrag aan ten grondslag ligt.
