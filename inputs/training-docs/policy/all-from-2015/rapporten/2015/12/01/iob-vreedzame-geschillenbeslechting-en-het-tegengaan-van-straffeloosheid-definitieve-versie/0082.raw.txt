Tegengaan van straffeloosheid
Nederland ziet voor zichzelf en voor de internationale gemeenschap een belangrijke rol 
weggelegd bij het tegengaan van straffeloosheid door het ICC en andere internationale 
strafhoven te faciliteren. In VN-kader en in bilateraal verband heeft het zich vooral sterk 
gemaakt voor de universele ratificatie van het SvR. Ook de EU zet zich hiervoor in; het is een 
van de weinige zaken betreffende het ICC waarover binnen de EU geen controverse bestaat. 
Daarom zou kunnen worden overwogen de nadruk te verleggen naar de samenwerking  
met en de effectiviteit van het ICC. Financiering van de ngo’s PGA en CICC is dan wel 
belangrijk. Dit zijn de organisaties die in de betrokken landen de discussie over ratificatie 
op gang moeten brengen of houden. In grote lijnen hebben zij de geplande resultaten op 
output niveau gerealiseerd.
Nederland heeft in de bilaterale betrekkingen met landen diverse keren samenwerking met 
het ICC bepleit en gefaciliteerd. Dit geldt niet voor de EU, omdat gezamenlijk optreden niet 
altijd mogelijk was. Nederland heeft, net als de EU, financiële steun verleend om de 
rechtsgang in derde landen te faciliteren. Via steun aan het ICC-slachtofferfonds heeft 
Nederland mede bijgedragen aan diverse vormen van steun aan slachtoffers. De geplande 
output is overwegend gerealiseerd en er zijn enkele resultaten op outcomeniveau bereikt.
Een punt van kritiek is dat de Nederlandse inzet voor het tegengaan van straffeloosheid 
weinig inhoudelijke richting heeft. Dit komt mede doordat Nederland zich als gastland voor | 81 |
het ICC niet te veel wil profileren en de indruk wil vermijden dat het Hof met Nederland 
wordt vereenzelvigd.
Het overwegend positieve beeld van de Nederlandse inzet voor het ICC geldt niet in dezelfde 
mate voor Nederland als gastland. Hoewel de beleidsdoorlichting niet over dit onderwerp 
gaat, hebben de respondenten het wel vaak ter sprake gebracht. Vertegenwoordigers van 
andere landen spraken zich unaniem uit over de rigide opstelling van Nederland bij 
budgettaire kwesties. Tegelijkertijd heeft Nederland wel altijd aan zijn verdragsverplichtingen  
voldaan.
Vertegenwoordigers van ngo’s brachten de asielaanvragen en de gevangenschap van 
getuigen naar voren als punt van kritiek. Dit speelde het meest prominent toen drie 
getuigen uit de Democratische Republiek Congo asiel aanvroegen en dit niet kregen omdat 
zij verdacht werden van oorlogsmisdaden. De hoogste rechterlijke instantie bepaalde dat zij 
geen asiel konden krijgen, maar ook niet konden worden uitgezet. Na een periode van 
ICC-detentie zijn zij uiteindelijk uitgezet, nadat het ICC van het land van herkomst garanties 
had gekregen over hun behandeling. Mensenrechtenorganisaties spreken over het 
schenden van de rechten van deze getuigen. Bovendien betwijfelen zij of de verdachten in 
de Democratische Republiek Congo zullen worden vervolgd voor de vermeende misdrijven, 
en of er in dat geval sprake zal zijn van een eerlijke procesvoering. Deze zaak brengt aan het 
licht dat verplichtingen die voortvloeien uit het zetelverdrag, op gespannen voet kunnen 
staan met een uitspraak van de hoogste nationale rechts instantie (en het Europees Verdrag 
inzake de Rechten van de Mens).
