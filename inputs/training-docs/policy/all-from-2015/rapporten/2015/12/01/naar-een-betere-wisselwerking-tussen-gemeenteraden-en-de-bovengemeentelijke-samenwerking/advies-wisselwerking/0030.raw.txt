Maar veel belangrijker dan wettelijke regels is het onderlinge vertrouwen bij samenwerking. 
Tussen gemeenteraad en college, tussen samenwerkingsverbanden en gemeentebestuur. 
Tussen gemeentebesturen onderling die samen ‘eigenaar’ zijn van bijvoorbeeld een 
gemeenschappelijke regeling. Of, zoals een deelnemer het verwoordde: “Vertrouwen vang je niet  
in regels of structuren.”
Ook veel gehoord was het pleidooi dat gemeenteraden veel meer elkaar moeten opzoeken als 
de discussie gaat over regionale samenwerking. Niet alleen langs partijlijnen, maar ook 
bijeenkomsten van leden van verschillende gemeenteraden. Griffie(r)s kunnen dat proces 
activeren en stimuleren.
Sowieso was bijna iedereen het erover eens dat het proces van samenwerken veel belangrijker 
is dan de vorm waarin dat gebeurt. Wat vervolgens bijdraagt aan de uitkomst of het product  
van de samenwerking.
Tussenconclusie
Samenwerking met andere gemeenten krijgt zo ongeveer in iedere gemeente en bij ieder 
beleidsonderdeel een andere uitwerking. En daarmee dus ook een andere betekenis voor een 
gemeenteraad. Ondanks tekortkomingen is het besluitvormingsmodel van de representatieve 
democratie het beste dat we hebben en is de gemeenteraad nog altijd de plek waar politieke 
besluitvorming plaatsvindt. Democratisch gezien is bij regionale samenwerking de betrokkenheid 
nodig van de gemeenteraad. De steun van de gemeenteraad is de belangrijkste voorwaarde voor 
effectieve samenwerking en die effectiviteit neemt toe bij meer onderling vertrouwen.
2.3 Van statisch naar dynamisch
Een andere houding is nodig
De wetenschap dat samenwerking onlosmakelijk is verbonden met het besturen van een gemeente 
vraagt iets van gemeentebesturen, zowel van het college van B&W als van de gemeenteraad.  
Zij zullen zich nadrukkelijk moeten richten op deze werkelijkheid en deze een plek moeten geven in 
hun eigen werkwijze. En tot nu toe gebeurt dat vaak onvoldoende. Met name gemeenteraadsleden 
mopperen over hun mogelijkheden invloed uit te oefenen op samenwerkingsverbanden, waar wel 
een steeds groter deel van de gemeentelijke middelen naar toe vloeit. Er wordt afstand gevoeld,  
wat leidt tot groeiend ongemak. Maar ongemak is nog tot daar aan toe: het gaat dieper dan dit.  
De praktijk wijst uit dat regionale samenwerkingsverbanden vorm hebben gekregen als 
gemeenschappelijke regeling, met een eigen algemeen en dagelijks bestuur. De bestuursleden zijn  
in de praktijk vooral wethouders en burgemeesters, formeel is er sprake van verlengd lokaal bestuur. 
In de praktijk wordt dit vaak ervaren als ‘verlegd’ lokaal bestuur: besluiten worden genomen op 
enige afstand van de gemeenteraden. Wat niet wil zeggen dat het geen goede besluiten zijn, maar 
wel dat ze de democratisch gelegitimeerde gemeenteraden vaak pas na enige tijd, verpakt in een 
grote hoeveelheid beleid en ook nog eens erg moeilijk veranderbaar, bereiken. Gemeenteraden  
zien de consequenties van de besluiten als iets waar ze geen invloed op hebben gehad, maar waar  
ze wel voor de gevolgen mogen opdraaien. Die zien en voelen dat en willen in toenemende mate de 
eigen rol terug.
28
