Voorwoord 
Leden van de gemeenteraden worden door de grote decentralisaties voor grote vragen geplaatst. 
Om de nieuwe taken verantwoord uit te voeren is een zekere schaal nodig. Maar gemeentelijke 
herindelingen zijn niet populair. Het alternatief heet: bovengemeentelijke samenwerking.  
Dat leidt tot effectieve vormen van gemeenschappelijk beheer, bundeling van deskundigheid en 
risicoverevening, die met name voor kleine gemeenten van groot belang zijn. Maar dat 
bovengemeentelijk samenwerken kent ook nadelen. Veel gemeenteraadsleden hebben het gevoel 
de greep te verliezen op de taken die samen met andere gemeenten worden uitgeoefend. Ze missen 
vaak het overzicht van wat er op dat bovengemeentelijke niveau gebeurt. Weliswaar is de gang van 
zaken meestal formeel wel in orde, de gemeentelijke bijdrage aan de gemeenschappelijke regeling 
wordt wel vastgesteld, maar van een wezenlijke inhoudelijke betrokkenheid van 
gemeenteraadsleden bij het werk van de gemeenschappelijke regeling is vaak onvoldoende sprake. 
Gemeenteraadsleden maken zich daarover ongerust. Want als steeds meer taken bovengemeentelijk 
worden georganiseerd, maar de vertegenwoordigende democratie blijft beperkt tot het 
gemeentelijk grondvlak, ontstaat vroeger of later een democratisch tekort.
Om advies gevraagd heeft de Raad voor het openbaar bestuur allereerst overwogen dat de grote 
decentralisaties een gegeven zijn. En dat vanuit die realiteit de risico’s van een democratisch tekort 
snel moeten worden onderkend en van een antwoord worden voorzien. Na een grondige verkenning 
is de Raad tot de conclusie gekomen dat de wisselwerking tussen gemeenteraden en 
gemeenschappelijke regelingen voor verbetering vatbaar is, dat die verbetering nodig is en – dat is 
het goede nieuws – ook mogelijk is. Het vraagt van alle betrokkenen wel een extra inspanning. 
Vanzelf zal het niet gaan. Vandaar dat in dit advies niet alleen gemeenteraden, colleges van 
burgemeesters en wethouders en raadsgriffiers worden aangesproken, maar ook bestuur en 
directies van samenwerkingsverbanden, de provincie en zeker ook de minister van Binnenlandse 
Zaken en Koninkrijksrelaties. Nu, met brede steun, is gekozen voor vergaande decentralisatie van 
rijkstaken wordt het lokale openbaar bestuur belast als nooit te voren. Waar naar het oordeel van de 
Raad terecht is gekozen de aard van de schaalvergroting (herindeling of bovengemeentelijke 
samenwerking) primair aan de gemeenten over te laten, kan de forse groei van bovengemeentelijke 
samenwerking voor de kwaliteit van de democratische besluitvorming grote consequenties hebben. 
Langs de in dit advies beschreven lijnen kunnen die gevolgen beheersbaar blijven. Maar het vraagt in 
werkwijze, bestuurlijke verhoudingen en inzet een duidelijke keuze voor een betere wisselwerking 
tussen het grondvlak en de bovengemeentelijke samenwerking. De Raad voor het openbaar bestuur 
hoopt daaraan met dit advies een bijdrage leveren. 
 Jacques Wallage
Voorzitter van de Raad voor het openbaar bestuur 
3
