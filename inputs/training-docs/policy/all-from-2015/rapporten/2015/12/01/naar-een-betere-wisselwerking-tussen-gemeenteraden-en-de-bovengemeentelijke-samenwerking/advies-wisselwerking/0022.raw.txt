3. Gemeenteraden dienen samenwerking actief te benaderen
Wat moet en zal gaan veranderen is de houding van gemeenteraden. De Raad bepleit hiertoe een 
verandering van ‘statisch’ naar ‘dynamisch’. Gemeenteraden moeten eigenaar worden van regionale 
besluitvormingsprocessen. Een belangrijke rol is weggelegd voor griffies. Colleges van B&W en 
besturen van samenwerkingsverbanden stellen gemeenteraden in staat een object oordeel te 
vormen over samenwerking. Dit argument wordt uitgewerkt in paragraaf 2.3.
4. Rolvastheid en rolverantwoordelijkheid zijn belangrijk, wijziging van de Wgr nu niet nodig
De Wet gemeenschappelijke regelingen (Wgr) laat voldoende ruimte voor een krachtige invulling van 
de legitimerende rol van gemeenteraden en hoeft dus nu niet grootschalig op de schop of te worden 
afgeschaft. Wel is experimenteerruimte gewenst om invulling te geven aan vormen van 
samenwerking die in praktijk hun nut hebben bewezen of nog zullen bewijzen. Van belang is vooral 
dat alle betrokkenen, waarbij onderscheid kan worden gemaakt tussen het Rijk, de provincie, de 
regionale samenwerking zelf, de colleges van B&W en de gemeenteraden, hun rol goed invullen. Het 
Rijk dient enige afstand te bewaren en geen nieuwe verplichte samenwerking op te leggen. De 
provincie kan een samenwerkingspartner zijn van de regionale samenwerkende gemeenten en op 
die manier stimulerend werken. Samenwerkingsverbanden zelf moeten werken aan legitimiteit door 
zichtbaarheid, openheid en het betrekken van verwachtingen van de samenleving. Meer hierover in 
paragraaf 2.4 met daarin ook aandacht voor de bekostiging van taken op regionaal niveau: het is 
kiezen of delen, óf rechtstreekse bekostiging door het Rijk, óf bekostiging door gemeenten. 
Conclusie: voorzichtig optimisme als in wisselwerking wordt geïnvesteerd 
Op grond van de vele gesprekken in dit adviestraject komt de Raad tot de conclusie dat het 
zelfbewustzijn bij gemeenteraden over dit onderwerp groeit. De Raad is dan ook voorzichtig 
optimistisch dat met de grotere betrokkenheid van gemeenteraden bij regionale samenwerking 
op termijn de democratische legitimiteit van samenwerking tot wasdom komt. 
De wisselwerking kan groeien, maar vanzelf zal dat niet gaan.
Het voorzichtig optimisme van de Raad moet niet worden verward met wensdenken dat alles koek 
en ei is met het regionaal bestuur in Nederland. De Raad realiseert zich terdege dat 
samenwerkingsverbanden alsmaar in belang toenemen en dat een toenemend aandeel van het 
budget van gemeentelijke begrotingen via ‘de regio’ loopt. Ook negeert de Raad niet dat het de 
dagelijkse bestuurders zijn die binnen samenwerkingsverbanden de dienst uitmaken en dat de rol 
van gemeenteraadsleden beperkt is. Tegelijkertijd is het antwoord op de vraag is er wel een 
legitimiteitsprobleem? niet eensluidend. Het beeld varieert van ‘nee, want we hebben het opgelost’ via 
‘soms wel, soms niet’ tot ‘het is een drama’. Er is wel een algemene consensus dat samenwerking 
moet, en dat democratische legitimiteit dus van groot belang is. 
De Raad adviseert in dit geval in termen van vertrouwen, schakelkracht, niet statisch maar 
dynamisch, zelfbewust en assertief. De Raad adviseert dus in termen van cultuur, niet structuur. 
20
