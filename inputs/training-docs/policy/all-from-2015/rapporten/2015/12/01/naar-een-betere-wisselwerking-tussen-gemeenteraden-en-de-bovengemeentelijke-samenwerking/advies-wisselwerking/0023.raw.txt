Samenwerking is een gegeven en daarbinnen moet goede legitimiteit worden gevonden. 
Structuurdiscussies verlopen moeizaam en geven ook geen antwoord op de vraag die nu aan de  
orde is. Bij structuurdiscussies worden de ‘oplossingen’ vaak gezocht in de formele spelregels.  
Maar er is veel te winnen als de cultuur zich aan de realiteit gaat aanpassen. Aan zijn advies koppelt  
de Raad aanbevelingen aan gemeenteraden, colleges van B&W, griffiers, besturen van 
samenwerkingsverbanden, de provincie en het Rijk. Dat zijn geen extra procesregels, maar adviezen 
om tot een bestuurscultuur te komen die leidt tot een hoger niveau van democratische legitimiteit  
van samenwerken, met ruimte voor eigen inkleuring in de regio. 
Want regionale samenwerking hoeft volgens de Raad geen stap in de technocratische richting te zijn, 
regionale samenwerking kan een bijdrage leveren aan een transparant publiek debat op een wat 
grotere schaal. Maar dan moeten het gemeentebestuur, de leiding van het samenwerkingsverband  
en de ambtelijke ondersteuning daar wel voor kiezen. Want duidelijk is: in wezen is er na de drie 
decentralisaties geen weg terug en is samenwerking het enige alternatief voor fusies van gemeenten. 
Wie herindeling afwijst, kiest voor samenwerking en moet de culturele consequenties daarvan 
aanvaarden. Als die weg wordt gekozen, dan is die niet vrijblijvend. Dan moet er ook de wil zijn om  
tijd, energie en geld te investeren in de kwaliteit van het proces. Regionale samenwerking is daarmee 
geen ‘Haags’ probleem, maar een onvermijdelijke consequentie van de weerstand tegen herindeling. 
Voor gemeenteraden zijn dat soms lastige keuzes, maar het is beter ze tenminste deels zelf te maken 
en niet als noodlot over je heen te laten komen. 
2.1 Samenwerking groeit
Steeds meer bestuur, beleid en geld verschuift naar samenwerkingsverbanden
Zowel in het domein van ruimtelijke ordening en milieu (RUD’s), veiligheid (veiligheidsregio’s) en  
sinds kort op het sociale domein (zorg, jeugd, participatie) is een ontwikkeling te zien naar verdere 
regionalisering. Als dat gepaard gaat met specialisering op regionaal niveau (kennis, kwaliteit), dan 
neemt ook het beleidsmatige karakter van regionaal bestuur toe. Zeker wanneer er sprake is van het 
uitvoeren van nationale regelgeving in een verplichte vorm van samenwerking zoals bij de 
veiligheidsregio. Als daarnaast een steeds groter deel van het gemeentelijk budget wordt besteed aan 
uitvoering op regionaal niveau, zoals op het sociale domein, dan neemt het bestuurlijk belang van 
regionale samenwerking dus onmiskenbaar toe.
In de loop der jaren is dan ook een grote hoeveelheid samenwerkingsverbanden ontstaan. Zonder 
overdrijving kan gesteld worden dat samenwerking anno 2015 onlosmakelijk verbonden is met het 
besturen van een gemeente. Het effectief en efficiënt besturen van een gemeente kan niet meer 
zonder enige vorm van samenwerking. Het belang van samenwerking zal de komende jaren bovendien 
nog verder toenemen. De ingezette decentralisaties binnen het sociaal domein maken duidelijk dat de 
schaal van het bestuur op steeds meer terreinen groter is dan de grens van de gemeente. 
Het Centraal Planbureau (CPB) onderzocht wat gemeenten beweegt om zoveel samen te werken. En 
misschien nog wel belangrijker: wat zorgt ervoor dat zelfstandige gemeenten bewust kiezen om deze 
21
