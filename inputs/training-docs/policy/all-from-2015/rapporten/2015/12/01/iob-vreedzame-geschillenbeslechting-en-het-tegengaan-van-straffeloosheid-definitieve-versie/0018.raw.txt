Hoofdbevindingen en lessen
7) In de visie van Nederland is de vervolging van verdachten van internationale misdaden essentieel. 
Een multilateraal verdrag tot wederzijdse rechtshulp zal nationale overheden hiertoe beter in staat 
stellen. Nederland is een van de initiatiefnemers voor de totstandkoming van een dergelijk verdrag, 
maar de voortgang op dit onderwerp is traag. 
Volgens het Statuut van Rome gaat het ICC alleen over tot vervolging als landen waar 
internationale misdaden zijn gepleegd of waar vermeende plegers van deze misdaden wonen, 
niet zelf tot vervolging kunnen of willen overgaan (het beginsel van complementariteit).  
Nederland hecht sterk aan dit beginsel. Onderzoek en vervolging vereisen vaak  
grensoverschrijdend handelen, dat door een multilateraal verdrag voor wederzijdse 
rechtshulp zou worden gefaciliteerd. Het heeft samen met enkele andere landen,  
onder wie de EU-lidstaten België en Slovenië, intensief campagne gevoerd om een 
onderhandelingsproces over een dergelijk verdrag te starten. Binnen de EU bestaat echter 
geen overeenstemming over de noodzaak hiertoe en de EU zet zich hier dan ook niet  
voor in. Wel bevordert de EU het complementariteitsbeginsel via financiële hulp voor 
rechtsstaatontwikkeling. Tot op heden hebben zich ruim veertig landen achter dit initiatief 
geschaard. In de visie van Nederland moeten nog minstens tien andere landen meedoen 
om voldoende draagvlak voor het initiatief zeker te stellen. Pas daarna kunnen verdere 
stappen worden genomen.
8) De financiële steun aan vier niet-gouvernementele organisaties en het slachtofferfonds van het ICC is | 17 |
complementair aan de inzet in multilateraal en bilateraal verband. De financiële steun is bescheiden 
in omvang. 
Een van de vier ngo’s waaraan Nederland financiële steun biedt, doet onderzoek naar en 
geeft informatie over diverse vormen van geschillenbeslechting. Twee ngo’s proberen het 
ICC en de noodzaak tot ratificatie van het Statuut van Rome onder de aandacht te brengen 
bij respectievelijk parlementariërs en het maatschappelijk middenveld. De vierde ngo 
faciliteert dat deskundigen uit diverse landen onderzoek voor het ICC kunnen doen. 
Daarnaast steunt Nederland het slachtofferfonds van het ICC voor de uitvoering van 
projecten voor fysieke, mentale en materiële rehabilitatie van slachtoffers. Al deze 
organisaties kennen een goede resultaatbereiking op het niveau van de gerealiseerde 
activiteiten (output). In enkele gevallen is het aannemelijk dat een bijdrage is geleverd aan 
(duurzame) resultaten van de doelstellingen (outcome), zoals verbetering van de situatie 
van slachtoffers of de toename van het aantal ratificaties.
9) Nederland heeft zich constructief ingezet voor de hervorming van de VN-Veiligheidsraad, maar vanwege 
belangentegenstellingen tussen diverse groepen landen is het resultaat beperkt.
Nederland heeft zich binnen de beperkte mogelijkheden constructief ingezet om het 
hervormingsproces van de VN-Veiligheidsraad (VNVR) verder te brengen. Dit gebeurde door 
verklaringen uit te brengen, te bemiddelen bij onderhandelingen en dialoogbijeenkomsten 
te organiseren. Het beoogde een betere regionale vertegenwoordiging in en een effectiever 
functioneren van de VNVR te bewerkstelligen, vooral door zich te richten op een beperkter 
gebruik van het vetorecht door de permanente leden. Vier groepen met tegengestelde 
belangen en standpunten speelden een rol in de onderhandelingen. Deze onderhandelingen  
resulteerden in de aanpassing van enkele werkmethoden, waardoor landen meer inzicht 
hebben gekregen in de beraadslagingen. Besluitvorming over de onevenwichtige
