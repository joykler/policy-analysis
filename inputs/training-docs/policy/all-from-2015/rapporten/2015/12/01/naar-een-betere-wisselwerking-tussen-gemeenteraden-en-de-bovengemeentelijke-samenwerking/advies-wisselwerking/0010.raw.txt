gemeenten en regionale samenwerkingsverbanden. Dus geen nieuwe verplichte vormen van 
samenwerking, tenzij een uitdrukkelijke uitzondering daartoe noopt. Van bovenaf opgelegde 
samenwerking wordt doorgaans niet als ‘eigen’ beschouwd, met alle negatieve gevolgen en 
gevoelens van dien. 
De minister biedt gemeenten tijd en ruimte om vorm te geven aan samenwerkingsverbanden op 
regionaal niveau. De minister volgt deze ontwikkelingen en bekijkt op termijn of de Wgr aanpassing 
behoeft aan de praktijk. En de minister laat herindeling in beginsel over aan gemeenten. 
Passende afstand betekent niet dat de minister niets moet doen. Door in scholing en opleiding van 
gemeenteraadsleden, griffiers, besturen en directie van samenwerkingsverbanden te investeren 
maakt de minister duidelijk dat het democratisch gehalte van samenwerking een extra inspanning 
vereist, waar hij financieel ruimte voor maakt.
Ten slotte heeft de minister er oog voor dat het adagium dat financiële verhoudingen de bestuurlijke 
verhoudingen volgen wordt nageleefd. 
Regering en parlement: doordenk de gevolgen
Over de gevolgen van grote decentralisaties voor de hoofdstructuur van het binnenlands bestuur 
wordt volgens de Raad te weinig nagedacht. Met dit advies wil de Raad het denken hierover door 
regering en parlement stimuleren, vooral omdat normen van de wetgever en praktijken in 
gemeenten elkaar soms in de weg zitten: de Haagse politieke werkelijkheid past niet altijd op de 
gemeentelijke praktijk. De gedachtevorming kan handen en voeten krijgen door een keer per jaar in 
de Tweede Kamer een debat te voeren over de Staat van de Lokale en Regionale Democratie, een 
kabinetsnota over het kabinetsbeleid voor wat betreft lokale en regionale onderwerpen. Daarbij 
gaat het er ook om nationaal te toetsen of de besturingsfilosofie van de decentralisaties wel haar 
doorwerking heeft in het bestuurlijke en politieke gedrag van ‘Den Haag’.
De Raad voor het openbaar bestuur zal graag aan een dergelijke kwaliteitsdiscussie ook de komende 
jaren een bijdrage leveren (zie het werkprogramma 2015 en volgende jaren van de Raad). 
Conclusie: wisselwerking kan sterk verbeteren, maar vanzelf gaat dat niet.
Niet alles is koek en ei met het regionaal bestuur in Nederland. Maar als het zelfbewustzijn bij 
gemeenteraden over regionale samenwerking groeit, dan is de Raad voorzichtig optimistisch dat 
met de grotere betrokkenheid van gemeenteraden bij regionale samenwerking op termijn – nadat 
het stof van de decentralisaties is neergedaald – de democratische legitimiteit van samenwerking tot 
wasdom komt. Het vraagt wel van alle betrokkenen een forse inzet. 
8
