Het is nog te vroeg om te kunnen beoordelen of decentralisaties het beoogde maatschappelijke 
effect zullen hebben. Hoe dan ook zal het belang voor volksvertegenwoordigers toenemen om na te 
gaan of samenwerkingsverbanden doen wat ze moeten doen en of via samenwerking ook gebeurt 
wat kiezers is beloofd. De bedoelde output van samenwerking moet zijn gezekerd. 
Dan ten slotte het pad terug naar de burger voor wie het samenwerkingsverband in het leven is 
geroepen. Rekenschap over en door samenwerkingsverbanden – is het aan burgers uit te leggen? – 
moet zijn geborgd (feedback).
Spanningen in beeld
In het eerste deel van zijn advies bracht de Raad een aantal spanningen in beeld die met 
samenwerking samenhangen. We herhalen er hier vier. 
- Veel gemeenten vinden het verstandig om bij het uitvoeren van hun taken samen te werken  
 met andere gemeenten en zien dat daaraan voordelen zijn verbonden, bijvoorbeeld het  
 behalen van kwaliteitsverbetering, het realiseren van schaalvoordelen, het kunnen  
 aanbieden van complexe voorzieningen voor weinig gebruikers, het besparen van kosten en  
 het delen van expertise. Samenwerking betekent dat je een deel van je zeggenschap opgeeft  
 voor een gezamenlijk doel dat via samenwerking wordt bereikt. Dit kan spanning opleveren  
 met de wens van gemeenteraden om sturing te houden op wat er op afstand gebeurt.
- Gemeenteraadsleden vertegenwoordigen het volk, stellen kaders en controleren het bestuur.  
 De invulling van deze rollen is in de gemeentelijke praktijk al niet makkelijk, een rolzuivere  
 invulling ten opzichte van regionale samenwerking is vaak nog lastiger. Het betekent dat  
 gemeenteraden met verschillende bestuursculturen met elkaar moeten optrekken en een  
 gedeelde rolinvulling op regionaal niveau moeten vinden. Het verschil in speelveld en  
 schaalniveau vraagt van gemeenteraadsleden het vermogen om te schakelen tussen  
 belangen (lokaal en regionaal), maar ook het schakelen tussen inhoud en proces.
- De belangen tussen wat lokaal speelt en regionaal wordt besloten lopen lang niet altijd  
 synchroon.
- Er is sprake van een informatie-asymetrie. Het samenwerkingsverband weet meer over het  
 beleidsterrein dan de deelnemende gemeente; de wethouder in het samenwerkingsbestuur  
 weet meer dan gemeenteraadsleden. 
Tweede deel van het advies
In dit tweede deel van het advies geeft de Raad antwoord op de vraag van de minister hoe de 
democratische legitimiteit van samenwerkingsverbanden kan worden geborgd. Daartoe verkent 
de Raad het effect van een groter aantal samenwerkingsverbanden na de decentralisaties op 
het vermogen van de gemeenteraad om zijn rol waar te maken.
Met dit advies wil de Raad pragmatische handelingsperspectieven bieden die kunnen bijdragen 
aan het versterken van de democratische legitimiteit van regionale samenwerkingsverbanden.
13
