Samenvatting
 
Regionale samenwerking is al ruim 150 jaar oud, net zoals de discussie daarover. 
Gemeenteraadsleden vinden het lastig om te sturen op afstand en de bekostiging wordt als 
schimmig ervaren. Met de decentralisaties gaat het in één klap om veel meer geld en om taken die 
2
burgers sterk raken. Op verzoek van de Tweede Kamer heeft de minister van Binnenlandse Zaken  
en Koninkrijksrelaties in het zicht van deze decentralisaties aan de Raad voor het openbaar bestuur 
gevraagd wat gemeenteraadsleden nodig hebben om hun democratische taak bij regionale 
samenwerkingen te vervullen.
3
De Raad heeft eerder de vraag van de minister beantwoord wat onder democratische legitimiteit 
van samenwerking wordt verstaan en welke factoren het vermeende gebrek aan democratische 
legitimiteit beïnvloeden. Dit tweede deel van het advies geeft antwoord op de vraag naar het effect 
van een groter aantal samenwerkingsverbanden na de decentralisaties op het vermogen van de 
gemeenteraad om zijn rol waar te maken. Met dit advies wil de Raad pragmatische 
handelingsperspectieven bieden die kunnen bijdragen aan het versterken van de democratische 
legitimiteit van regionale samenwerkingsverbanden.
Wat is het probleem? Gemeenteraden ervaren afstand!
Samenwerking betekent dat je een deel van je zeggenschap opgeeft voor een gezamenlijk doel dat 
via samenwerking wordt bereikt. Dit kan spanning opleveren met de wens van gemeenteraden om 
sturing te houden op wat er op afstand gebeurt. Toch is samenwerking onlosmakelijk verbonden 
met het besturen van een gemeente en dus is democratische legitimiteit van samenwerking 
belangrijk. Maar veel van wat er in samenwerking gebeurt wordt beschouwd als minder 
democratisch gelegitimeerd. De bovengemeentelijke samenwerking wordt dan teveel een wereld  
op zichzelf, zingt zich feitelijk los van het werk van de gemeenteraden. Kan het beter?
Advies: betrokkenheid van gemeenteraden cruciaal voor democratische legitimiteit van samenwerking
Gemeentelijke samenwerking is nodig en (zonder gemeentelijke herindeling) zelfs noodzakelijk.  
Voor de democratische legitimiteit van die samenwerking is actieve betrokkenheid van 
gemeenteraden essentieel. Zonder die betrokkenheid zal het steeds moeilijker worden om in het 
stelsel van representatieve democratie over belangrijke thema’s besluiten te nemen. Dus: gegeven 
dat samenwerking blijft en steeds belangrijker wordt, zullen gemeenteraden zich zelfbewust moeten 
bemoeien met samenwerkingsverbanden. En de samenwerkingsverbanden zullen er tijd en energie 
in moeten stoppen om de gemeenteraden meer invloed te geven op hun werkzaamheden.  
2 Motie van het lid Bergkamp, Tweede Kamer, vergaderjaar 2013–2014, 33 841, nr. 161 (gewijzigde motie).  
Zie ook bijlage 1.
3 Raad voor het openbaar bestuur, Democratische legitimiteit van samenwerkingsverbanden, januari 2015.
5
