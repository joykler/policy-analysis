Opzet van de evaluatie
Informatie uit de interviews met BZ-medewerkers en interne bronnen is zo veel mogelijk 
geverifieerd met externe bronnen. Wanneer dit niet mogelijk was, wordt dit expliciet vermeld. 
Om de inzet van Nederland binnen de Assembly of State Parties (ASP) van het ICC te kunnen 
vergelijken met die van andere landen, is een vragenlijst gebruikt (zie bijlage 4). De beoordeling 
van de projecten volgt het stramien dat ook bij de IOB-mensenrechten-evaluatie is gebruikt 
(zie bijlage 5).
Beperkingen
De mogelijkheid om uitspraken te doen over de doeltreffendheid van het beleid kent drie 
belangrijke beperkingen. In de eerste plaats kan een inspanning die op de korte termijn 
geen resultaat lijkt op te leveren, wel degelijk bijdragen aan resultaten op de lange termijn. 
Zo blijft bij de bemiddeling in het geval van een conflict het directe resultaat soms uit, terwijl 
deze wel bijdraagt aan de conflictoplossing op de lange termijn. In de tweede plaats is het al 
dan niet bereiken van resultaten goeddeels afhankelijk van (politieke) omstandigheden en 
actoren die buiten de invloedsfeer van Nederland liggen, zoals de vele andere internationale 
actoren, die tegengestelde belangen kunnen hebben. Een voorbeeld kan deze beperking 
illustreren. Een Nederlandse ambassade in een land dat voornemens is de rechtsmacht van 
het ICC te erkennen, organiseert samen met andere landen en met een ngo een bijeenkomst 
met of over het ICC. Dit inititatief kan de voortgang van het ratificatie proces versnellen.  
Het risico is echter dat slechts één tegengeluid binnen de regering van het betreffende land | 27 |
het proces weer kan vertragen of tot stilstand kan brengen. De betrouwbaarheid van 
uitspraken over de Nederlandse inzet te midden van andere actoren is een andere beperking 
bij het onderzoek. Deze uitspraken berusten hoofdzakelijk op de eigen verslaglegging door 
Nederland en op de perceptie van andere actoren.
1.7  Indeling van het rapport 
Hoofdstuk 2 gaat over het beleid gericht op de internationale rechtsorde en de achtergrond 
daarvan. Hierin worden ook de beleidsdoelstellingen beschreven. In hoofdstuk 3 staan de 
organisatorische en financiële aspecten van het beleid centraal. De hoofdstukken 4 tot en 
met 7 behandelen de vier voor deze beleidsdoorlichting geselecteerde onderwerpen. 
Hoofdstuk 4 gaat over de Nederlandse inspanningen voor vreedzame geschillenbeslechting, 
hoofdstuk 5 over de inspanningen om straffeloosheid tegen te gaan, hoofdstuk 6 over de 
Nederlandse inzet voor het hervormingsproces van de VN en hoofdstuk 7 over het beleid 
gericht op internationaal gebied. Ieder hoofdstuk eindigt met een discussie over de 
bevindingen en met enkele conclusies.
Hoofdstuk 8 gaat over beleidsopties bij significant minder middelen (-20%). Dit is niet 
geschreven door IOB, maar door de verantwoordelijke beleidsdirectie van het ministerie 
van Buitenlandse Zaken.
