Tegengaan van straffeloosheid
Bij besluit van de ASP (2002) heeft het TFV een Raad van Bestuur van vijf personen, die 
jaarlijks bijeenkomt om de hoofdlijnen van het beleid van het fonds te bespreken. In 2004 
werd het secretariaat van het TFV gevestigd in Den Haag. Het TFV financiert sinds 2008 
programma’s voor slachtoffers in twee regio’s: Oeganda en de Democratische Republiek 
Congo. Internationale ngo’s of ngo’s uit de betrokken landen voeren deze programma’s  
uit. Het TFV ontvangt vrijwillige bijdragen van landen die partij zijn bij het ICC en van 
particulieren. De totale bijdragen aan het TFV bedroegen in de beginjaren rond de  
EUR 1 miljoen per jaar. Vanaf 2008 is dit bedrag geleidelijk gestegen tot ongeveer 
EUR 5  miljoen in 2014. In 2012 keurde de Raad van Bestuur van het TFV een strategisch plan 
goed voor de periode 2014-2017, waarin de doelen en de strategieën voor de programma’s 
zijn vastgelegd.
Inzet van Nederland
Nederland neemt als lid van de ASP deel aan de verkiezing voor de Raad van Bestuur van het 
TFV. Overleg met de directeur van het TFV vormt onderdeel van de bijeenkomsten van de 
EU-raadswerkgroep over het ICC ter voorbereiding van een ASP. Voorts is er informeel 
overleg tussen Nederland en de directeur van het TVF. Nederland is met een jaarlijkse 
vrijwillige bijdrage van EUR 0,5 miljoen de vierde donor van het TFV.
5.3.5 Resultaten | 71 |
In de evaluatieperiode is het mondiale draagvlak voor het ICC niet in positieve zin gewijzigd,  
ondanks de inspanningen van Nederland en andere landen hiertoe. Niettemin zijn er wel 
enkele successen geboekt, zoals de toename van ratificaties, de samenwerking van landen bij 
de hervestiging van getuigen, de aanpassing van enkele procedures en de hulp aan slachtoffers.
Het aantal ratificaties van het SvR lag in de beginperiode (2000-2002) bijzonder hoog. 
Sinds 2003 echter ging het om jaarlijks vijf of minder ratificaties; alleen in 2011 waren er zes 
ratificaties. In de evaluatieperiode traden vijftien landen toe tot het SvR. Bij twee landen, 
Grenada en Guatemala, heeft Nederland hiertoe tijdens het UPR-proces een aanbeveling 
gedaan en in Guatemala zijn er in het kader van de ratificatie ook traceerbare bilaterale 
inspanningen geweest. Oekraïne heeft het SvR niet geratificeerd, maar de rechtsmacht van 
het ICC wel via een verklaring erkend voor misdaden tegen de menselijkheid en voor 
oorlogsmisdaden begaan door Russische hoge functionarissen en leiders van terroristische 
organisaties. Deze mogelijkheid is vastgelegd in het SvR (art. 12.3) en kan als tussenstap 
naar ondertekening en ratificatie worden beschouwd.
De trage toename van het aantal ratificaties komt goeddeels door zaken waarop Nederland 
nauwelijks enige invloed kon uitoefenen, zoals de politieke verhoudingen in een land en de 
perceptie dat het ICC partijdig (westers) is en niet goed functioneert. Andere landen en de 
EU spanden zich eveneens in om landen te doen besluiten partij te worden bij het ICC. 
Nederland had geen voortrekkersrol. Als er al een land met deze rol was, betrof dit in de 
visie van sommige, niet-Nederlandse, respondenten het VK. Het geringe aantal ratificaties 
van de laatste jaren roept de vraag op of er niet meer prioriteit zou moeten worden gegeven 
aan de beeldvorming rond en het functioneren van het ICC.
