1. Inleiding: waarom dit advies?
1.1 Aanleiding: democratische legitimiteit van samenwerking opnieuw  
 tegen het licht
Gemeenten kregen er per 1 januari 2015 belangrijke taken bij als gevolg van decentralisaties in het 
sociaal domein. Het gaat onder andere om zorg voor langdurig zieken of ouderen, jeugdzorg en om 
hulp bij het vinden van werk. Bovendien werden bestaande taken uitgebreid en is de aard van de 
taken veranderd. De lokale overheid wint daarmee als ‘eerste overheid’ aan belang ten opzichte van 
het nationale niveau.
 
Om de taken goed uit te voeren werken gemeenten regionaal samen, waardoor een steeds groter 
deel van het lokaal bestuur in samenwerking met andere gemeenten gebeurt. En niet alleen steeds 
meer bestuurlijke aandacht gaat naar ‘de regio’, ook financieel neemt het deel van de begroting dat 
via de regio loopt, toe.
Nu is samenwerking tussen gemeenten op zich niet nieuw. Samenwerking behoort tot de essentie 
van het lokaal bestuur en gaat terug tot de Gemeentewet van 1851. Tegelijkertijd is het 
democratische gehalte van intergemeentelijke samenwerking al decennia onderwerp van discussie. 
Het gaat daarbij om de vraag in hoeverre het democratisch systeem (nog) werkt op regionaal niveau. 
Dat systeem gaat ervan uit dat inwoners invloed kunnen uitoefenen via volksvertegenwoordigende 
lichamen. Die moeten op hun beurt richting kunnen geven aan overheidsoptreden. En over het 
optreden moet rekenschap worden afgelegd. Democratische legitimiteit moet dus voldoen aan 
4
eisen van algemeen kiesrecht, democratische sturing en democratische verantwoording. 
Aan de eis van algemeen kiesrecht wordt bij regionale samenwerking niet voldaan: burgers kiezen 
gemeenteraadsleden, niet het bestuur van een samenwerkingsverband. Op hun beurt ervaren 
gemeenteraden een afstand tot samenwerkingsverbanden: minder invloed, transparantie, controle, 
5
vertegenwoordiging en participatie. Kortom, er is kortsluiting tussen regionale 
samenwerkingsverbanden en democratische legitimiteit. Daarbij komt dat geldstromen en 
bekostigingssystematiek als schimmig worden ervaren.
Met het oog hierop ontstaat er met de drie decentralisaties (opnieuw) urgentie om de democratische 
legitimiteit van samenwerkingsverbanden tegen het licht te houden. 
4  In het eerste deel van het advies over democratische legitimiteit van samenwerkingsverbanden (januari 
2015) haalde de Raad Bovens en Scheltema aan die drie eisen van democratische legitimiteit formuleerden: 
algemeen kiesrecht, sturing en verantwoording.
5  Vergelijk het onderzoek van Lisanne de Blok voor de Raad voor het openbaar bestuur naar de democratische 
legitimiteit van samenwerkingsverbanden zoals ervaren door gemeenteraadsleden. De resultaten van het 
onderzoek zijn als webbijlage bij dit advies raadpleegbaar via www.rob-rfv.nl. 
11
