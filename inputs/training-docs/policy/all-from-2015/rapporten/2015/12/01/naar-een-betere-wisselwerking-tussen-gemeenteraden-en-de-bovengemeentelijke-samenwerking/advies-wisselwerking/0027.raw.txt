aanvulling en deze rolinvulling combineren met de keuze op het sturen op strategisch, tactisch of 
operationeel niveau. Over dit laatste meer in paragraaf 2.2.
2.2 Betrokkenheid gemeenteraad is democratisch gezien nodig
De gemeenteraad is (nog altijd) de plek waar de politieke besluiten worden genomen
Nederland is een indirecte, representatieve democratie. Het volk kiest zijn eigen vertegenwoordigers 
die namens hen beslissingen nemen en het bestuur controleren. Representatieve democratie is dus 
een manier van besluitvorming, namelijk via afgevaardigden die periodiek met behulp van 
verkiezingen worden verkozen. 
14
Het Verwey-Jonker Instituut bracht een essay uit over de gemeenteraad in een nieuwe rol. Daarin 
wordt de vraag aan de orde gesteld hoe de (lokale) representatieve democratie zich verhoudt tot 
vormen van participatieve democratie met vernieuwende vormen van directe invloed van burgers 
op het publieke domein, van het G1000-initiatief tot burgerbegrotingen en dorps- en wijkraden. De 
schrijvers constateren beperkingen, met name dat er geen integrale afweging plaatsvindt van 
belangen (‘zwembad tegen thuiszorg’) en dat in praktijk niet iedereen ‘toegang’ heeft tot het 
participeren. Niettemin zijn deze vormen van participatieve democratie een welkome aanvulling op 
de bestaande representatieve democratie. Als besluitvormingsmodel blijft, zo vindt de Raad, de 
formele representatieve democratie, ondanks haar beperkingen, nog altijd borg staan voor het 
legitimeren van politieke besluiten.
De representatieve democratie is geen actor die handelingen kan verrichten. De gemeenteraad is wél 
een actor die kan handelen. De gemeenteraad is een politiek instituut met wettelijke bevoegdheden 
en taken. In zekere zin is er dus sprake van ‘de’ gemeenteraad. Maar zodra in de praktijk invulling 
wordt gegeven aan taken en bevoegdheden van de gemeenteraad, dan overheersen 
partijstandpunten en is er geen sprake meer van ‘de’ gemeenteraad. Dat betekent dat bij de meeste 
handelingen van de gemeenteraad het eerder gaat om fracties en individuele raadsleden dan om de 
gemeenteraad als geheel. Op de representatieve partijendemocratie die zorgt voor de bemensing van 
de (lokale) vertegenwoordigende organen, de gemeenteraden, valt het nodige aan te merken. De 
Raad signaleert dat de lokale representatieve partijendemocratie slecht functioneert onder invloed 
van nationalisering van de lokale verkiezingen, volatiliteit, partijfragmentatie, afkeer en wantrouwen 
15
van burgers van en tegenover ‘de’ politiek. Veel burgers zijn best wel betrokken bij politieke 
vraagstukken – wat speelt er in mijn wijk, hoe kunnen we de wijk of gemeente verbeteren? 
Maar de meeste burgers zijn niet betrokken of begaan met de partijpolitiek. 
14 Verwey-Jonker Instituut, De gemeenteraad in een nieuwe rol. Over democratische legitimiteit in het sociale domein,  
juni 2015.
15 Met als kanttekening dat de afkeer zich voornamelijk richt op de ‘nationale’ politiek. De tevredenheid van 
burgers met het bestuur van hun gemeenten (72%) is veel groter dan met de politiek in Den Haag (46%). 
Bron: Centraal Planbureau, Continu Onderzoek Burgerperspectieven, 2015/3, p. 28. 
25
