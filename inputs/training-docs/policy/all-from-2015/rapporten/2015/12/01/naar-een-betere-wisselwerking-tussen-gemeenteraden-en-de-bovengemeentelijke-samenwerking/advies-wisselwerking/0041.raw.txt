Werk
Voor de Werkpleinen, sociale werkvoorziening en nu de arbeidsmarktregio’s werken gemeenten 
samen (in een aantal gevallen verplicht). Schaalvoordelen zijn daarvoor een belangrijke aanleiding. 
In deze samenwerkingen werden kleine gemeenten nogal eens weggedrukt door de 
centrumgemeente: zij bepaalde grotendeels de inrichting en mate van dienstverlening van de 
samenwerking. Als gevolg van de decentralisatie worden gemeenten echter weer veel meer zelf 
verantwoordelijk en werken bijvoorbeeld de tekorten op het SW-bedrijf rechtstreeks door op de 
gemeentebegrotingen. Gemeenten worden nu nadrukkelijker zelf verantwoordelijk voor de wijze 
waarop zij werk en participatie vormgeven (denk aan het verband tussen beschut werken en 
dagbesteding). De Raad voor het openbaar bestuur zal samen met de Raad voor de financiële 
verhoudingen blijven volgen hoe dit verband tussen bepalen en betalen zich vertaalt, en wat de 
invoering van arbeidsmarktregio’s betekent voor het stelsel van financiële verhoudingen.
Centrumgemeenten 
Voor Beschermd Wonen is een curieuze constructie gekozen: alle gemeenten zijn verantwoordelijk 
voor deze voorziening, maar de middelen worden exclusief toegekend aan ruim 30 
centrumgemeenten; dit geld mag van de wetgever echter niet beschouwd worden als ‘van de 
centrumgemeente’. Dit is dus in feite een spiegelbeeld van de veiligheidsregio’s: alle gemeenten 
mogen bepalen, maar het budget voor de regio wordt aan de centrumgemeente in de regio 
uitgekeerd. Omdat het om een veld gaat met veel kwetsbare mensen en met grote tekorten op het 
budget voor sommige regio’s, zijn zo de ideale voorwaarden voor politiek dynamiet geschapen.  
De voorwaarden voor een goede regionale samenwerking in onderling vertrouwen zijn dus a priori  
al niet aanwezig. De centrumgemeente loopt het risico bij financiële tekorten en niet de regio. 
Ook bij de Maatschappelijke opvang en de Vrouwenopvang ontvangen de centrumgemeenten het 
budget op basis van regionale criteria. Ook hier geldt dat de centrumgemeente bij tekorten vaak als 
enige uit eigen middelen bijdraagt aan de regionale voorziening. Een ander voorbeeld van de 
centrumgemeenteconstructie bestaat bij krimpregio’s. Binnen krimpregio’s ontvangt ook de 
centrumgemeente het budget voor een regionale aanpak van de krimpproblematiek.  
Gemeenten moeten wel onderling tot overeenstemming zien te komen.
De voorbeelden overziend pleit de Raad ervoor dat bepalen en betalen zoveel als mogelijk hand in 
hand moeten gaan. Want wanneer gemeenten wel betalen maar geen of beperkt zeggenschap 
hebben over de besteding van de middelen, dan wordt de legitimiteit van de samenwerking 
aangetast. 
Uit bovenstaande korte verkenning blijkt dat het bestuurlijk uitgangspunt ‘betalen volgt bepalen’ 
niet meer voor alle typen samenwerkingsverbanden tussen gemeenten opgaat. We constateren  
dat de financiële verhoudingen de bestuurlijke verhoudingen bij regionale samenwerking niet altijd 
volgen, terwijl dit in theorie wel een belangrijk uitgangspunt is. Voor de Raad voor de financiële 
verhoudingen is dit aanleiding om de financiering van regionale samenwerking in zijn algemeenheid 
te onderzoeken. De aard en financiële omvang van taken die gemeenten in samenwerking met 
39
