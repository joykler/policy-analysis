De grotere betrokkenheid van gemeenteraden betekent niet dat de één op de stoel van de ander 
gaat  zitten, maar dat de houding ten opzichte van elkaar wezenlijk verandert. De Raad adviseert dat 
die houding van gemeenteraden ten opzichte van samenwerking verandert van statisch naar 
dynamisch. Van een houding waarbij gemeenteraden budgetten bepalen en doelstellingen 
formuleren en samenwerkingsverbanden uitvoeren en verantwoorden, naar een houding waarbij 
gemeenteraden samen zich zelfbewust opstellen om gezamenlijk regionale publieke problemen op 
te lossen. Van een relatie met een statische kwaliteit (organisatiestructuren, uitvoeren, beheersen, 
verantwoorden), naar een relatie met een dynamische kwaliteit (anticiperen, leren, gezamenlijk 
evalueren, ontwikkelen, aanpassen). De wezenlijk veranderende houding van gemeenteraden heeft 
gevolgen voor de bestuurlijke en ambtelijke leiding van samenwerkingsverbanden. Namelijk dat zij 
het ook als hun taak zien dat in de gemeenteraden op een relevant moment wezenlijke afwegingen 
kunnen worden gemaakt. De formele toezending van stukken als de gemeentelijke financiële 
bijdrage aan het samenwerkingsverband moet worden vastgesteld, is ten enenmale onvoldoende. 
Het hoort bij de nieuwe professionaliteit van samenwerkingsverbanden dat zij gemeenteraden pro-
actief betrekken bij belangrijke beleidsbeslissingen. De Raad denkt dat de wet – de veelbesproken 
Wet gemeenschappelijke regelingen – de noodzakelijke cultuurverandering niet in de weg zit.  
Wel kan het helpen als gemeenten tijd en ruimte krijgen om goede verhoudingen met 
samenwerkingsverbanden te ontwikkelen. Mocht in de praktijk blijken dat de wet knelt, dan kan de 
minister de wet op termijn aanpassen.
Aanbevelingen: aandacht voor de wisselwerking vergroot de democratische legitimiteit van samenwerking
De Raad doet op grond van zijn conclusies een aantal aanbevelingen. 
Gemeenteraden: meer aandacht voor samenwerking 
De eerste aanbeveling is gericht aan gemeenteraden. De Raad adviseert dat gemeenteraden zich 
concentreren op het vertalen van vragen en problemen van de samenleving in bestuurlijke 
oplossingen. Daarvoor is het nodig om schakelkracht te ontwikkelen: het vermogen om lokale 
belangen én regionale belangen te behartigen. En een andere houding: van statisch naar dynamisch.
Ook moeten gemeenteraden hun aandacht goed verdelen, anders is het niet te behappen.  
De Raad beveelt aan dat de aandacht is gericht op de samenwerkingsverbanden waarvan de  
politiek vindt dat de maatschappelijke belangen het grootst zijn. Dat wil zeggen waar beleidsmatige 
verschillen van inzicht zijn, waar grote financiële belangen spelen of waar het in het verleden mis is 
gegaan. Er kan worden afgesproken om de aandacht voor deze samenwerkingsverbanden te 
verdelen, bijvoorbeeld dat één van de deelnemende gemeenteraden een laaggeprofileerd 
samenwerkingsverband in de gaten houdt en daarover rapporteert aan de collega-gemeenteraden. 
Verder denkt de Raad dat gemeenteraden effectiever kunnen opereren als ze met elkaar goede 
spelregels afspreken over informatievoorziening en vergaderagenda’s. En ten slotte moet er volgens 
de Raad aandacht zijn voor de vorm van samenwerking waarbij de vormen van publiekrechtelijke 
samenwerking volgens de Raad beter democratisch zijn gelegitimeerd dan privaatrechtelijke 
varianten.
6
