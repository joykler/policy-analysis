herkomst van de gelden op deze rekeningen – en dus de gelden waarop op
verschillende momenten rente is verkregen – niet is vastgesteld door de straf-
rechter. Het Openbaar Ministerie heeft op dat punt en naar aanleiding van
het proces-verbaal van de fiod van 15 december 1994 ook niet duidelijk stel-
ling genomen. Daarmee ontbreekt voor de Onderzoekscommissie reeds de
noodzakelijke basis om de renteaanwas op die bankrekeningen (geheel of ten
dele) als vervolgproﬁjt aan te merken. Om die reden spreekt de Onderzoeks-
commissie in dit rapport dan ook (uitsluitend) van renteaanwas.
Voor de goede orde merkt de Onderzoekscommissie op dat het bedrag van
de renteaanwas wel betrokken is geweest in de afwikkeling van de schikking,
nu de door F. van Lanschot Bankiers Luxembourg naar het Openbaar Ministe-
rie overgemaakte bedragen van de beide rekeningen bij die bank wel de rente
omvatten die tijdens de periode van inbeslagneming is ontstaan.
7. De parallelle brief
In de brief van 25 februari 2000, parallel aan de brief van dezelfde datum over
ontnemingsschikking, is de toezegging gedaan dat de tenuitvoerlegging van
de straf in de semtex-zaak zou worden opgeschort. Over deze toezegging
heeft de minister van Justitie in de beantwoording van de Kamervragen op 15
april 2002 – naar het oordeel van de Onderzoekscommissie: terecht – opge-
merkt dat – gelet op de wettelijke regeling ter zake van de tenuitvoerlegging
van vrijheidsstraffen – het Openbaar Ministerie ten onrechte in de veronder-
stelling verkeerde dat aan het gratieverzoek opschortende werking toekwam. 
Geen aandacht kreeg daarbij de toezegging dat het Openbaar Ministerie in
overleg zou treden met de voorzitter van de behandelende strafkamer ‘om te
bezien of de zittingsrechter eveneens positief op het gratierekest zal advise-
ren’. Ook voor die toezegging geldt dat deze geen toereikende wettelijke
grondslag kende. In de gratieprocedure – zowel toentertijd als heden ten da-
ge – vraagt de minister de rechter om advies over het gratieverzoek. Vooraf-
gaand daaraan kan hij informatie inwinnen bij het Openbaar Ministerie (ar-
tikel 5 Gratiewet). Hij is daartoe verplicht als het gaat om een vonnis of arrest
dat is gewezen door een meervoudige kamer, of als het Openbaar Ministerie
de aantekening heeft geplaatst dat het wil adviseren over te nemen besluiten
inzake de verschillende vormen van te verlenen vrijheden aan de gedetineer-
de (artikel 5 lid 4 Gratiewet). Het verslag van de bevindingen wordt dan aan
de adviserende rechter gestuurd, die op grond van artikel 6 Gratiewet nog 
nadere inlichtingen kan inwinnen bij de daarvoor in aanmerking komende
autoriteiten, instellingen of personen. De rechter beslist zelfstandig over het
