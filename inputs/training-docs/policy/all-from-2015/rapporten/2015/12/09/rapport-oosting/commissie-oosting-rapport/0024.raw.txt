Met betrekking tot het aangaan van schikkingen bestaan sinds 1 januari 1997
beleidsregels van het Openbaar Ministerie. In de loop van de tijd zijn die be-
leidsregels van het Openbaar Ministerie op het terrein van de voordeelsont-
neming diverse malen gewijzigd, waarbij geldt dat sinds 1 januari 2014 deze
beleidsregels aanzienlijk minder uitvoerig zijn dan voorheen. Zo werden aan-
vankelijk voorschriften gegeven over de afstemming met de hoofdofﬁcier van
justitie en het college van procureurs-generaal bij het aangaan van schikkin-
gen. Deze voorschriften zijn nadien weer verdwenen. 
Anders ligt dat met betrekking tot de regels betreffende de melding aan en de
afstemming met de Belastingdienst. Uitgangspunten hiervoor zijn door de
tijd ongewijzigd gebleven: de Belastingdienst dient het aangaan van een schik-
king (of transactie met ontnemingscomponent) niet te hinderen, terwijl een
‘dubbele’ ontneming van het misdaadgeld moet worden voorkomen. Met het
oog daarop vindt overleg plaats tussen het Openbaar Ministerie en de Belas-
tingdienst. Met hetzelfde doel zijn ook ﬁscale beleidsregels tot stand ge-
bracht. Al deze voorschriften worden nader besproken in bijlage 4. Daar
wordt ook de relevante wettelijke context geschetst met betrekking tot de
belastbaarheid van wederrechtelijk verkregen voordeel.
Zoals uit het voorgaande overzicht blijkt, is de wetgeving omtrent de ont -
neming van wederrechtelijk verkregen voordeel per 1 maart 1993 aanzienlijk
gewijzigd. De veroordeling van H. wegens hasjhandel heeft betrekking op
strafbare feiten die vrijwel volledig dateren van vóór deze wetswijziging. Dit
alles vormt de juridische context voor de onderzochte gebeurtenissen rond
de ontnemingsschikking, en is van direct belang voor een goed begrip van de
feiten over deze ontnemingsschikking zoals die in de hoofdstukken 3, 4, en 5
zijn gereconstrueerd. In haar eigen beoordeling, in hoofdstuk 11, van de ont-
nemingsschikking en van de keuzen die in dat kader zijn gemaakt (alsook bij
de aanbevelingen die naar aanleiding daarvan worden gedaan in hoofdstuk
12), grijpt de Onderzoekscommissie daarom terug op het wettelijke kader en
het beleidskader zoals behandeld in de bijlagen 4 en 5. Aan het eind van de
beoordeling van de ontnemingsschikking, in hoofdstuk 11, stelt zij zich ook
de vraag of het, gezien de veranderingen sinds 2000 in wetgeving en beleid,
aannemelijk is dat een schikking als deze zich in onze tijd zou kunnen herha-
len. De Onderzoekscommissie besteedt verder in haar beoordeling in hoofd-
stuk 11 ook kort aandacht aan de toezeggingen die aan H. zijn gedaan met
betrekking tot de tenuitvoerlegging van de aan hem opgelegde vrijheidsstraf-
fen. Ten slotte vormt de Onderzoekscommissie in hoofdstuk 11 zich ook een
oordeel over de belastingplicht van H. in de periode tussen 1989 en 2001.
24
