De Onderzoekscommissie hecht eraan om de lezer op deze wijze, al direct
aan het begin van dit rapport, te attenderen op de context zoals hiervoor be-
doeld. 
1.6 De aanpak 
De Onderzoekscommissie heeft van het ministerie van Veiligheid en Justitie,
het Openbaar Ministerie, de Tweede Kamer alsmede van een groot aantal
personen en instanties alle informatie gekregen die zij nodig achtte om de
onderzoeksvragen te beantwoorden en de onderzoeksopdracht uit te voeren.
Hiernaast heeft de Onderzoekscommissie formele gesprekken gevoerd met
32 personen (zie bijlage 8). Alle door de Onderzoekscommissie benaderde
personen hebben hun medewerking verleend aan het onderzoek, echter met
uitzondering van H., die via zijn raadsman liet weten geen informatie te wil-
len verstrekken aan de Onderzoekscommissie. De secretaris van de Onder-
zoekscommissie heeft, ter verdere oriëntatie, een aantal informele gesprek-
ken gevoerd. Alle gesprekken zijn op basis van vertrouwelijkheid gevoerd.
Van de formele gesprekken zijn verslagen gemaakt die voor aanvullingen en
verbeteringen zijn voorgelegd aan de gesprekspartners. Alle verslagen zijn ge-
autoriseerd. Met een aantal personen heeft de Onderzoekscommissie meer
dan één gesprek gevoerd. Van een aantal personen is schriftelijke informatie
ontvangen. Zie voor de verantwoording bijlage 9.
Reconstructie van de feiten in de zaak-H. kende twee complicaties. Wat be-
treft de archivering van documentatie afkomstig van het Openbaar Ministe-
rie was het geen uitzondering dat stukken ontbraken, dan wel niet of pas na
enige tijd door de desbetreffende instanties gevonden werden. Stukken be-
vonden zich bovendien niet altijd en zonder meer in het dossier waar ze hoor-
den, zoals in het geval van de betalingsgegevens van de schikking, die de Erf-
goedinspectie aantrof in het dossier van de semtex-zaak. Ook trof de Onder-
zoekscommissie stukken aan in dossiers over H. over zaken die niet aan H.
gerelateerd waren. 
Een tweede complicatie in het onderzoek was het feit dat de zaak-H. geruime
tijd geleden heeft gespeeld. Daarom moest een beroep worden gedaan op het
geheugen van betrokkenen. Dit kan vertekeningen met zich brengen, zoals
de zogenoemde omissiefout: men herinnert zich de zaak of belangrijke details
ervan nauwelijks en kan aldus geen volledige beschrijving geven van de zaak.
