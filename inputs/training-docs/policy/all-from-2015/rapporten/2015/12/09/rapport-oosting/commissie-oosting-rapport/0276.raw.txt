12 Aanbevelingen
Inleiding
De Onderzoekscommissie is verzocht de door haar onderzochte gebeurtenis-
sen ook te toetsen aan het huidige wettelijke kader en de huidige praktijk.
Naar aanleiding van haar bevindingen en conclusies kan zij aanbevelingen
doen, die mede betrekking kunnen hebben op het huidige wettelijke kader
en de toepassing daarvan. De Onderzoekscommissie ziet in haar onderzoek
aanleiding om gebruik te maken van die bevoegdheid om aanbevelingen te
doen. Deze aanbevelingen zijn tweeërlei: zij richten zich zowel op de ﬁguur
van de schikking als op lessen uit de gebeurtenissen in 2014 en 2015. 
Wat betreft de ﬁguur van de schikking ter ontneming van wederrechtelijk
verkregen voordeel, stelt de Onderzoekscommissie voorop dat de door haar
onderzochte schikkingsovereenkomst stamt uit 2000, terwijl zij betrekking
heeft op criminele activiteiten in de periode van 1989 tot en met 1991 en
voortkomt uit gebeurtenissen in de periode van 1993 tot en met 2000. Sinds-
dien is veel veranderd, zowel in de voor ontnemingen relevante wetgeving en
de daarop gerichte richtlijnen van het Openbaar Ministerie als in de wijze
waarop binnen het Openbaar Ministerie en in de relatie tussen het college
van procureurs-generaal en het ministerie van Veiligheid en Justitie wordt
omgegaan met (voorgenomen) ontnemingen (zie bijlage 4). Ook al heeft de
Onderzoekscommissie slechts één ontnemingsschikking onderzocht, zij
heeft getracht zich in haar onderzoek een nader beeld te vormen van de vroe-
gere en actuele praktijk met betrekking tot het aangaan van schikkingen. Op
basis daarvan en in het licht van de onderzochte casus wil de Onderzoeks-
commissie een aantal aanbevelingen formuleren. Deze zijn gericht op het be-
vorderen van zorgvuldige besluitvorming ter zake van het aangaan van schik-
kingen, ook waar het gaat om de afstemming met de Belastingdienst.
Ook wat betreft de onderzochte gebeurtenissen in 2014 en 2015 tekent de
Onderzoekscommissie aan dat het bij deze serie incidenten gaat om één ge-
