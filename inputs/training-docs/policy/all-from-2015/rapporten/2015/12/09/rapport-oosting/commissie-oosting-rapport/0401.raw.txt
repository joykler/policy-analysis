maximaal de helft, is deze, aldus het Openbaar Ministerie in deze zaak, te
stellig geformuleerd. De formulering van de aanwijzing zou in strijd zijn met
het opportuniteitsbeginsel. 
De rechtbank gaat eerst uitgebreid in op de vraag of het Openbaar Ministe-
rie bevoegd is toezeggingen te doen die niet zien op vermindering van de
strafeis, en of daarvoor een aparte, expliciete wettelijke grondslag nodig is.
Zij behandelt daarbij de parlementaire behandeling van het wetsvoorstel dat
heeft geleid tot de huidige wettelijke regeling. De rechtbank baseert zich met
name op de opvatting van minister Donner dat het Openbaar Ministerie in
principe al zijn bevoegdheden onderwerp van een toezegging kan maken.
Hoewel de Tweede Kamer aanvankelijk een gesloten, formeel-wettelijk sys-
teem voor ogen had, zijn daarna ‘de panelen gaan schuiven’, waarbij een
meerderheid van de Tweede Kamer min of meer welwillend stond tegenover
de wens van de minister om het Openbaar Ministerie ruimere bevoegdheden
tot het doen van toezeggingen te geven, aldus de rechtbank. Daarbij hecht de
rechtbank grote waarde aan het feit dat de Tweede Kamer niet meer heeft ge-
reageerd op de toezending van de nieuwe aanwijzing door de minister. De
rechtbank leidt uit de wetsgeschiedenis af dat een meerderheid in de Tweede
en de Eerste Kamer een formeel-wettelijke regeling wilde voor het maken
van overeenkomsten met getuigen, maar dat het daarbij gebruikmaken van
de reeds bestaande bevoegdheden van het Openbaar Ministerie op zich niet
onaanvaardbaar werd geacht. De aanwijzing moet, aldus de rechtbank, wor-
den gezien als een samenstel van regels waarmee het Openbaar Ministerie
zichzelf beperkt in de wijze waarop het gebruikmaakt van de bevoegdheden
die het op grond van de wet heeft. De aanwijzing vormt recht in de zin van
artikel 79 RO zodat de rechtbank consequenties kan verbinden aan eventuele
overschrijding van de bij aanwijzing gestelde grenzen. Maar de rechtbank
acht het ook belangrijk dat het Openbaar Ministerie een zekere speelruimte
heeft bij het aangaan van overeenkomsten met getuigen, zodat het effectief
kan opereren.
De rechtbank concludeert dat de algemene bevoegdheden van het Openbaar
Ministerie blijven bestaan, ook al wordt met de verdachte een overeenkomst
in de zin van artikel 226g Sv gesloten. Artikel 226g Sv en de aanwijzing bie-
den volgens de rechtbank in hun onderlinge samenhang een toereikende
wettelijke grondslag om deze algemene bevoegdheden op de in de aanwij-
zing neergelegde wijze in te zetten bij het aangaan van een overeenkomst met
een getuige. Van een ondoorzichtig gebruik van een omstreden opsporings-
methode zonder wettelijke grondslag (waarvoor de parlementaire enquête-
