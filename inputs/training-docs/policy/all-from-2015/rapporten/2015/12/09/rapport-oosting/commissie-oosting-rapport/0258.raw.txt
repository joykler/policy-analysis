van antwoord – alsook de suggestie van H. dat het bij hem aangetroffen 
vermogen nog de opbrengst zou kunnen zijn van de feiten uit de coke-zaak –
veel te algemeen was en dat het op de weg van H. zou liggen om zijn stellin-
gen te staven. Juist omdat de ontnemingswetgeving nog in de kinderschoe-
nen stond, was er over veel juridische punten, waaronder de bewijslastver -
deling, debat mogelijk (ook waar het ging om feiten die vóór 1 maart 1993
waren begaan). De Onderzoekscommissie is dan ook van oordeel dat er na
het tussenvonnis van 29 november 1994 weliswaar sprake was van een lastige
ontnemingszaak, met niet geringe procesrisico’s voor het Openbaar Ministe-
rie, maar zij zou niet willen spreken van een reeds toen verloren ontnemings-
zaak. Er was veel voor te zeggen geweest om – gelet op het vermoedelijke 
bedrag van het verkregen voordeel en ook om het juridische kader van de
ontnemingswetgeving scherper te krijgen – toentertijd de ontnemingspro-
cedure door te zetten.
Wat het procesrisico betreft, kan voorts worden gewezen op de samenhang
tussen de criminele activiteiten van H. en die van Johan V. Zoals Vrakking in
een ambtsbericht in 1999 heeft laten weten, was de strafzaak tegen Johan V.
pas in 1998 afgerond. De Onderzoekscommissie kan meegaan in de redene-
ring dat vraagstukken omtrent de verdeling van wederrechtelijk verkregen
voordeel in een ontnemingsprocedure een complicatie kunnen vormen wan-
neer de strafzaken tegen de diverse betrokkenen nog lopen. Het Openbaar
Ministerie had daarin echter aanleiding kunnen vinden om aan de rechter
het voorstel te doen de behandeling van de ontnemingszaak aan te houden,
totdat de behandeling van de strafzaken zou zijn afgerond (of in elk geval 
zou zijn gevorderd). Zou de rechter daarmee hebben ingestemd, dan zou het
risico op niet-ontvankelijkverklaring vanwege tijdsverloop zijn afgedekt. 
De Onderzoekscommissie stelt vast dat het Openbaar Ministerie aan de
rechter in de ontnemingszaak niet een dergelijk voorstel heeft gedaan, terwijl
ook niet is gebleken dat een dergelijke stap is overwogen. Op zich kan de 
Onderzoekscommissie onderschrijven dat in 1998 een meer dan gering risico
op niet-ontvankelijkverklaring wegens overschrijding van de redelijke ter-
mijn was ontstaan. Dat risico was echter het gevolg van het stilzitten van het
Openbaar Ministerie sinds eind 1994, waarbij er geen stappen waren gezet
om dat risico tegen te gaan of in te dammen. Bovendien had het Openbaar
Ministerie er in 1998 ook voor kunnen kiezen om de ontnemingszaak voor 
de rechter voort te zetten en daarbij uitleg te geven over de lange periode van
inactiviteit. Zou de rechter dan toch tot niet-ontvankelijkverklaring zijn ge-
komen, dan zou de verantwoordelijkheid daarvoor ten minste een gedeelde
zijn geweest.
