11 Beoordeling
In het vorige hoofdstuk zijn, samenvattend, de grote lijnen geschetst van de
bevindingen van de Onderzoekscommissie op het gebied van de vier onder-
delen van haar onderzoeksopdracht. De Onderzoekscommissie onderwerpt
hier deze bevindingen aan haar beoordeling, om te beginnen voor de periode
tot 2014, en vervolgens voor de gebeurtenissen in de afgelopen twee jaren. Zij
tekent daarbij aan dat als het gaat om gebeurtenissen die al zo lang geleden
hebben plaatsgevonden, enige terughoudendheid past bij een beoordeling
ervan vanuit de kennis en wijsheid van nu. 
De periode tot 2014
De periode tot 2014 betreft de verschillende stadia van het proces waarin uit-
eindelijk een ontnemingsschikking tot stand is gekomen en uitgevoerd.
1. De voorbereiding
In november 1994 heeft de rechter in de ontnemingsprocedure tegen H. het
Openbaar Ministerie de concrete opdracht gegeven tot een nader strafrech-
telijk ﬁnancieel onderzoek. Die opdracht is echter niet uitgevoerd. Boven-
dien heeft het Openbaar Ministerie de ontnemingsprocedure daarna niet
meer voor verdere behandeling aangebracht bij de rechtbank. Voor een goe-
de overdracht na het vertrek van de ofﬁcieren Valente en Wortel naar andere
functies is niet gezorgd. Daardoor heeft er ook geen signalering plaatsgevon-
den van de steeds verder oplopende vertraging in de behandeling. Weliswaar
was het voor het arrondissementsparket Amsterdam een periode van aan-
zienlijke turbulentie en een grote werkdruk. Deze omstandigheid kan echter
het uitblijven van een voortvarende aanpak van de ontnemingsprocedure
niet rechtvaardigen, zeker nu het ook ging om een ontnemingszaak met een
hoge inzet in een grote drugszaak, die bovendien destijds in de media veel
aandacht had gekregen. De leiding van het arrondissementsparket Amster-
dam is hier duidelijk tekortgeschoten.
256
