inspectie van het onderwijs | de financiële situatie in het onderwijs 2014
3
Doelmatigheid
3.1 Inleiding
Het bestuur moet de overheidsbekostiging op de beste manier aan het onderwijs besteden en niet 
aan andere zaken. Een bestuur mag geld opzij zetten voor onvoorziene omstandigheden, zolang dat 
bedrag in een redelijke verhouding staat tot wat nodig is voor een normale bedrijfsvoering. Het  
bestuur houdt er geen ruimere financiële buffer op na dan het kan verantwoorden.
3.2 Financiële buffers funderend onderwijs
De inspectie heeft in het schooljaar 2014­2015 een eerste onderzoek uitgevoerd naar de omvang 
van de financiële buffer over 2013 bij vijftig besturen in de sectoren po, vo en so. Dit onderzoek is 
een vervolg op het inspectierapport van juni 2012 naar aanleiding van de Commissie 
Vermogensbeheer Onderwijsinstellingen (CVO) en richt zich op de financiële positie van in totaal 
360 besturen in het po, vo en so.
Voor het onderzoek zijn aan de hand van de jaarrekeninggegevens over 2013 in totaal 360 besturen 
geselecteerd (79 vo, 256 po en 25 so). Dit zijn besturen met een financiële buffer hoger of gelijk aan 
drie keer de signaleringswaarde en besturen die al zijn onderzocht in het onderzoek waarover een 
rapport uitkwam in 2012 met een buffer boven de signaleringsgrens.
De eerste tranche van vijftig besturen is geselecteerd uit de besturen met de grootste procentuele 
omvang van de buffer in de sectoren vo, po en so. In totaal zijn dertien vo­besturen (waarvan acht 
al eerder onderzocht naar aanleiding van de CVO), dertig po­besturen (waarvan zestien al eerder 
onderzocht naar aanleiding van de CVO) en zeven so­besturen onderzocht. 
Van twee pobesturen bleek tijdens het onderzoek dat deze in 2014 waren gefuseerd of overgedragen­ 
aan een ander bestuur. Deze twee besturen zijn niet verder onderzocht. De gegevens uit de jaarreke­
ning over 2013 waren immers niet meer representatief voor de financiële positie tijdens het onderzoek.
Daarnaast waren in de eerste tranche vijf besturen (twee vo en drie po) betrokken, waarvan na 
analyse van de jaarrekening 2013 en de hierin opgenomen continuïteitsparagraaf bleek dat de 
buffer eind 2016 in drie gevallen beneden de absolute ondergrens van 500.000 euro zou uitkomen. 
En dat de buffer eind 2016 in twee gevallen negatief uit zou komen. Deze vijf besturen zijn in het 
kader van dit onderzoek naar de omvang van de financiële buffers niet verder onderzocht. 
In totaal zou bij 43 besturen de buffer eind 2016 nog boven driemaal de signaleringswaarde 
uitkomen. Daarom is een onderzoek ingesteld naar het motief van het bestuur voor deze omvang 
van de buffer. De conclusies hiervan zijn dat:
• bij 34 van de 43 besturen (79 procent) de buffer, ook na aanlevering van de meest recente 
gegevens door het bestuur, boven driemaal de signaleringswaarde bleef.
• 35 van de 43 besturen (81 procent) de omvang van de buffer niet konden rechtvaardigen op 
grond van reële, gekwantificeerde risico’s in de bedrijfsvoering. De overige acht besturen deden 
dit door een risicoanalyse te verstrekken waarvan de kwaliteit twijfelachtig was.
• bij 10 van de 43 besturen (23 procent) de gegevens ten tijde van het onderzoek (november 2014 
tot en met maart 2015) niet veranderd waren ten opzichte van de continuïteitsparagraaf.  
Bij 77 procent was dit dus wel het geval zonder een duidelijke onderbouwing. Dit zet vraagtekens 
bij de kwaliteit van de gegevens in de continuïteitsparagraaf. 
De inspectie beraadt zich op dit moment over hoe met de uitkomsten om te gaan.
24
