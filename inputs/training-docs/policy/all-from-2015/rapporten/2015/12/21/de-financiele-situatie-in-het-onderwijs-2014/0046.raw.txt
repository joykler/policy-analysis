inspectie van het onderwijs | de financiële situatie in het onderwijs 2014
Bijlage I 
Uitleg financiële kengetallen
Solvabiliteit 
De solvabiliteit laat zien welk deel van het totale vermogen bestaat uit eigen vermogen. Er zijn 
daarbij twee benaderingen gangbaar. Er is een solvabiliteit I, waarbij alleen het eigen vermogen 
wordt gebruikt bij de berekening van het kengetal, en een solvabiliteit II waarbij daarvoor gebruik 
wordt gemaakt van het eigen vermogen, vermeerderd met de voorzieningen. De inspectie maakt 
vanouds gebruik van solvabiliteit II. Besturen die onder de onderste signaleringswaarde zitten  
(0,30 voor solvabiliteit II) lopen mogelijk het risico op langere termijn niet meer aan hun betalings­
verplichtingen te kunnen voldoen. 
Liquiditeit 
De liquiditeit (current ratio) geeft de verhouding aan tussen het geld dat besturen op korte termijn 
(minder dan een jaar) beschikbaar hebben en wat ze op korte termijn moeten betalen. Besturen 
moeten op korte termijn genoeg geld beschikbaar hebben om aan hun betalingsverplichtingen te 
voldoen. Besturen met een liquiditeit onder de signaleringswaarde van 1,0 kunnen dat mogelijk 
niet. Dat wil echter niet zeggen dat zij in betalingsproblemen verkeren. Dat hangt af van de 
mogelijkheden die een bestuur heeft om geld vrij te maken, bijvoorbeeld door bezittingen te 
verkopen of door roodstand op zijn betaalrekening. De specifieke financiële situatie van een 
bestuur bepaalt of de lage liquiditeit leidt tot een acuut financieel probleem.
Rentabiliteit 
Het verschil tussen de opbrengsten of baten en de kosten is het resultaat. Als de kosten hoger zijn 
dan de opbrengsten, is het resultaat negatief. Om te kunnen beoordelen of het resultaat relatief 
groot of klein is, neemt men de verhouding tussen het resultaat en de totale opbrengsten.  
Dit noemt men de rentabiliteit. Idealiter zijn de kosten en opbrengsten op langere termijn met 
elkaar in evenwicht en is de rentabiliteit gemiddeld ongeveer 0 procent.
Rijksbijdrage/totale baten
Alle besturen in deze rapportage worden door de Rijksoverheid bekostigd. Daarnaast kunnen zij 
ook nog inkomsten hebben uit andere activiteiten. Dit is vooral in het hoger onderwijs het geval.  
Dit kengetal laat zien in welke mate de instellingen in een sector afhankelijk zijn van de bijdrage  
van de Rijksoverheid, dan wel andere inkomstenbronnen hebben. 
Personeelslasten/totale baten
In het onderwijs gaan veel middelen naar het personeel. Dit kengetal laat zien welk deel van de 
totale inkomsten het bestuur besteedt aan personeel.
