inspectie van het onderwijs | de financiële situatie in het onderwijs 2014
doordat personele lasten worden besteed aan zorgleerlingen, waartegenover overige bijdragen 
staan in plaats van rijksbijdragen.
De besturen die de antroposofische onderwijsvisie als uitgangspunt nemen, maken bovendien  
op basis van deze onderwijsvisie specifieke keuzes die tot hogere personele en materiële kosten 
kunnen leiden dan bij andere besturen. Het komt voor dat besturen beleid hanteren om deze 
kosten te financieren uit ontvangen bijdragen van ouders. Als ouderbijdragen worden ingezet voor 
structurele lasten, leidt dit tot een verhoogde financiële kwetsbaarheid omdat ouderbijdragen een 
vrijwillig karakter hebben. Deze ouderbijdragen worden vaak ondergebracht in een private reserve. 
In de toelichtingen bij het eigen vermogen in de jaarrekening is de toerekening aan het private en 
publieke deel van het vermogen niet altijd helder.
Uit de jaarrekeningen blijkt verder verwevenheid met andere partijen. Die verwevenheid kan 
bestaan uit verbondenheid in de vorm van personele unies met andere schoolbesturen, en 
bijvoorbeeld verbondenheid met partijen voor kinderopvang en huisvesting. Dit brengt extra 
verantwoordelijkheden en risico’s met zich mee, als deze schoolbesturen ook verantwoordelijkheid 
dragen voor die partijen. Bestuurlijke verantwoordelijkheid voor de exploitatie van ­ en de
financiële positie bij ­ hun dochter(s) kan leiden tot een grotere complexiteit in de (bestuurlijke) 
aansturing.
Bij twee van deze zes besturen die op het moment van het onderzoek onder aangepast financieel 
toezicht stonden, werden de financiële problemen veroorzaakt door het aanhouden van een te 
grote formatie. Die was het gevolg van het niet tijdig anticiperen op de krimp van het leerlingen­
aantal. Een gedeeld kenmerk van vrije schoolbesturen die onder aangepast financieel toezicht 
komen, is een gebrek aan daadkracht en een zwak financieel beheer. Met de vereniging voor  
Vrije Scholen heeft constructief overleg plaatsgevonden over de uitkomsten van het onderzoek. 
Deze vereniging heeft aangegeven zich te willen inspannen voor ondersteuning van gewenste 
verbeteringen in financieel beheer en risicomanagement.
