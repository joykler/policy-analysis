inspectie van het onderwijs | de financiële situatie in het onderwijs 2014
Het belangrijkst voor de inspectie is of deze ontwikkeling gevolgen heeft voor de onderwijskwaliteit 
en de financiële continuïteit van de instellingen. Instellingen die in 2011 tot en met 2013 aangepast 
financieel toezicht hadden, besteden een lager percentage van hun lasten aan personeel dan andere 
instellingen (79,1 versus 80,8 procent). Dat kan erop wijzen dat instellingen met financiële proble­
men eerder op het personeel bezuinigen dan op andere lasten. Een vergelijking van instellingen 
waar sprake is geweest van aangepast kwaliteitstoezicht (zwak of zeer zwak) versus de overige, laat 
een significant verschil zien van 79,9 tegenover 80,9 procent op bestuursniveau. Ook hier besteden 
goed functionerende instellingen dus relatief meer geld aan personeel.
De Wit, Stuivenberg en Van der Ploeg (2014) signaleren ten aanzien van risico’s voor de kwaliteit 
van het personeel dat besturen van mening zijn dat daar geen sprake van is, maar dat werknemers 
daar een ander oordeel over hebben. Zij benoemen gebrek aan continuïteit, extra belasting van het 
vaste personeel omdat ze steeds nieuwe mensen moeten inwerken en omdat niet alle zaken door 
flexibele krachten worden opgepakt, en in het algemeen een geringere binding met het onderwijs 
op de school. De analyses laten op dat punt geen eenduidig beeld zien.
4.5 Inventaris en apparatuur in het funderend onderwijs
De negatieve rendementen in de afgelopen jaren hebben ertoe geleid dat veel instellingen hun 
uitgaven hebben teruggebracht. Voor de hand ligt dat dat gebeurt op personeel, aangezien dat de 
grootste kostenpost is. Bij dalende leerlingenaantallen is het ook niet vreemd dat het onderwijs 
met minder personeel kan worden uitgevoerd. Bezuinigingen op andere posten zijn minder in het 
oog springend. In de sfeer van de activa is het lastiger om snel de tering naar de nering te zetten. 
Deze paragraaf laat zien welke gevolgen uitgavenreductie heeft gehad op inventaris en apparatuur. 
Instellingen zijn verplicht de waardeontwikkeling van inventaris en apparatuur in hun jaarverslag te 
verantwoorden. Daartoe nemen zij de aanschafwaarde en de boekwaarde aan het begin en eind 
van het boekjaar op. Dit geheel wordt sluitend gemaakt met investeringen, desinvesteringen en  
afschrijvingen.
34
