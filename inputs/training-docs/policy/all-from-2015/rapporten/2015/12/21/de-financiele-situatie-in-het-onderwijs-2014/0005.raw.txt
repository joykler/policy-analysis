inspectie van het onderwijs | de financiële situatie in het onderwijs 2014
 Instellingen met financiële risico’s
De ontwikkelingen in de afgelopen jaren hebben invloed gehad op het aantal instellingen met 
risico’s die onder aangepast financieel toezicht zijn geplaatst. Na een behoorlijke stijging zijn deze  
in het voortgezet onderwijs en het middelbaar beroepsonderwijs weer duidelijk aan het dalen. 
Alleen in het primair onderwijs liep het aantal in 2014 nog op, mogelijk mede als gevolg van de 
toegenomen aandacht van de inspectie in de voorbije jaren. 
 Inventaris en personeel
Besturen hebben maatregelen genomen om hun financiële onzekerheid het hoofd te bieden. In het 
funderend onderwijs, en speciaal in het primair onderwijs, is dat te zien in de geleidelijke afname 
van de boekwaarde van de inventaris. Dit wijst op uitstel van investeringen. Een ander verschijnsel 
is de toename van het aantal personeelsleden in flexibele arbeidscontracten. Dit is een ontwikkeling 
die in de andere sectoren al langer aan de gang is. 
Daardoor is wel het zicht op de landelijke samenstelling van het personeelsbestand minder helder. 
Informatie over die samenstelling is gebaseerd op het personeel in reguliere aanstellingen. Aan te 
nemen valt dat bijvoorbeeld de veroudering van het personeel geringer is dan de officiële statistiek­
en doen geloven. Een ander gevolg kan zijn dat, door de geringere binding van het personeel met 
de scholen, de onderwijskwaliteit mogelijk onder druk komt te staan. De gegevens van de inspectie 
laten dat echter niet duidelijk zien.
 Continuïteitsparagraaf
De ontwikkeling van de continuïteitsparagraaf in het jaarverslag vertoont een positief beeld.  
Het eerste jaar was de tijd die besturen hadden om ze in te richten, vrij kort. Het voorlopig beeld 
van het tweede jaar is dat zij verder zijn verbeterd. Besturen zijn zich actiever bezig gaan houden 
met toekomstige risico’s. De andere kant van het spectrum, waar het gaat om grote reserves in het 
funderend onderwijs, laat echter een minder gunstig beeld zien. Veel besturen blijken daar, waar 
geen continuïteitsrisico’s zijn, een gedegen afweging van de omvang van de reserves nog beperkt  
te maken.
 Rechtmatigheid
Het toezicht op de rechtmatigheid vindt primair plaats door de eigen accountants van de instellin­
gen. De inspectie voert tweedelijnstoezicht uit door reviews op het werk van de accountants.  
Dit gebeurt zonder de instellingen te belasten. De kwaliteit van de accountantsonderzoeken is de 
laatste jaren aanzienlijk verbeterd.
