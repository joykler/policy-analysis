inspectie van het onderwijs | de financiële situatie in het onderwijs 2014
Kleine besturen kunnen moeilijk aan voldoende gekwalificeerde medewerkers en bestuurders 
komen om te kunnen voldoen aan de eisen die de nieuwe processen met zich meebrengen. Ook is 
beperkte deskundigheid op de eilanden een risico. Essentiële processen in de bedrijfsvoering 
hangen van slechts enkelen af en een calamiteit kan tot een ernstige verstoring van de continuïteit 
leiden. Besturen hebben moeite om een (meerjaren)begroting op te stellen en financieel beleid 
vorm te geven. Zij ervaren vaak onvoldoende feedback en ondersteuning om te voldoen aan de 
brede eisen die de lumpsum stelt.
Twee besturen in het basisonderwijs op Bonaire hebben het voordeel dat zij meerdere scholen 
hebben en zich een professionele bovenschoolse of algemeen directeur kunnen permitteren.  
Deze besturen kunnen de dagelijkse leiding aan deze functionaris mandateren en zelf op afstand 
besturen. De ‘eenpitters’ op Saba en Sint Eustatius zijn daar te klein voor.
Door de kleinschaligheid van de scholen, vooral op Saba en Sint Eustatius, zijn de kosten voor de 
instellingen hoog. Fusie van scholen om economisch schaalvoordeel te bereiken, zou alleen in het 
basisonderwijs op Sint Eustatius mogelijk zijn, maar dat lijkt vanwege de verschillende denomina­
ties geen optie. In het voortgezet onderwijs en het middelbaar beroepsonderwijs is kosteneffectivi­
teit nog lastiger te bereiken. Elk eiland heeft slechts één school die ondanks de soms zeer geringe 
leerlingaantallen toch een divers aanbod van opleidingen moet realiseren. Vooral op de 
Bovenwindse Eilanden is sprake van kleine opleidingen en klassen.
Daarnaast zijn de geografische ligging en de afstand tot Europees Nederland en landen in de 
Caribische regio kostenverhogend. Goederen en diensten moeten van buiten worden aangevoerd 
en zijn dus extra kostbaar door transportkosten en doorvoerbelastingen en importheffingen door 
verschillende landen in de regio. De middelen gaan dus deels ook in bijkomende kosten zitten en 
kunnen zo niet volledig aan het onderwijs zelf besteed worden. In 2015 is op basis van de analyse 
van de toereikendheid van de bekostiging besloten om een nieuwe bekostigingssystematiek voor 
Caribisch Nederland te ontwikkelen. 
Vanaf 1 januari 2015 is voor het voortgezet- en middelbaar beroeps onderwijs het uitgangspunt voor de 
nieuwe bekostigingssystematiek Caribisch Nederland de huidige bekostigingssystematiek die geldt 
voor Europees Nederland voor het voortgezet onderwijs. Uitgaande van deze bekostigingsregels is 
bezien op welke wijze deze regels zoveel mogelijk kunnen worden gevolgd, terwijl tegelijkertijd 
recht wordt gedaan aan de eilandspecifieke eisen. Zo wordt verzekerd dat het bekostigingsniveau 
van de scholen voldoende is.
Voor primair onderwijs wordt momenteel de huidige bekostigingssystematiek omgezet in een 
toekomstbestendig, vereenvoudigd model, waarin rekening gehouden wordt met de eiland­
specifieke omstandigheden en de zorgbehoefte van leerlingen. In dit nieuwe model komen de 
overgangsbudgetten te vervallen. 
4.7 De financiële positie van vrije scholen
In 2014 heeft de inspectie een onderzoek uitgevoerd naar de financiële positie van Vrije Scholen, 
waarover zij in september 2015 heeft gerapporteerd. Aanleiding daartoe was het gegeven dat 20 
procent van alle dertig vrije schoolbesturen onder aangepast financieel toezicht stond. Dat is een 
factor tien hoger dan het gemiddelde voor alle po­ en vo­besturen. Verder bleek uit de jaarrekenin­
gen 2012 dat de financiële positie van vrije schoolbesturen gemiddeld slechter was dan die van het 
gemiddelde van alle besturen in het primair en voortgezet onderwijs.
De 26 vrije schoolbesturen in het po hebben in 2012 gemiddeld personeelskosten die meer 
bedragen dan 95 procent van de rijksbijdragen, een van de indicatoren die de inspectie hanteert in 
het continuïteitstoezicht. Een verklaring voor deze relatief hoge personele lasten ligt deels in het 
niet tijdig anticiperen op een dalend leerlingenaantal. Bij sommige besturen wordt dit veroorzaakt
