Veiligheid in de burgerluchtvaart 
De Luchtvaartnota bevat al sinds 2009 het uitgangspunt dat Nederland bij 
de top van de wereld wil behoren qua luchtvaartveiligheid. De ramp met 
de MH17 in de Oekraïne heeft nog eens pijnlijk benadrukt wat voor een 
impact een luchtvaartongeval op onze samenleving kan hebben. Aandacht 
voor de veiligheid is evident noodzakelijk. 
 
De luchtvaart zal de komende decennia wereldwijd blijven groeien, dat 
mag niet ten koste gaan van de hoge mate van veiligheid, we willen niet 
dat het aantal ongevallen hierdoor toeneemt. De luchtvaart staat daarmee 
voor een uitdaging: de continue verbetering van de veiligheid.  
De internationale burgerluchtvaart organisatie (ICAO) verwacht dit te 
kunnen realiseren met de invoering van veiligheidsmanagement. 
Nederland en de Europese partners sluiten zich daar bij aan. 
 
Veiligheidsmanagement gaat over het beheer van alle taken rond 
veiligheid. Luchtvaart is en blijft mensenwerk, ongevallen blijven helaas 
altijd plaatsvinden. Maar de samenleving mag van overheid en sector 
verwachten dat er geleerd wordt van ongevallen en incidenten, dat de 
trends in voorvallen worden geanalyseerd voordat ze tot een ongeval 
leiden en dat risico’s worden beoordeeld en voorkomen dan wel verkleind. 
Bij veiligheidsmanagement geldt het uitgangspunt: veilig is als het risico 
kan worden beperkt tot een aanvaardbaar veiligheidsniveau. 
 
Naast commerciële luchtvaart is er ook sprake van recreatieve luchtvaart. 
De overheid wil voorkomen dat vliegers in de recreatieve luchtvaart door 
een gebrek aan het luchtvaartuig, de uitrusting of de training onnodig 
risico lopen. En de burger mag ervan uitgaan dat hij op de grond niet 
wordt geconfronteerd met onacceptabele risico’s (externe veiligheid). 
 
Veiligheidsmanagement gaat verder dan alleen nieuwe regelgeving. 
Veiligheidsmanagement vergt een ander gedrag, het gaat om een 
veiligheidscultuur, waarin bijdragen aan veiligheid als een eigen 
verantwoordelijkheid wordt beschouwd en waar ervaringen worden 
gedeeld om van te kunnen leren. Het melden en delen van problemen 
vereist openheid en vertrouwen. Vertrouwen dat meldingen worden 
gebruikt om van te leren, niet om te straffen.  
 
Veiligheidsmanagement vraagt om samenwerking met respect voor ieders 
verantwoordelijkheid. Als staatssecretaris ben ik verantwoordelijk dat de 
overheid randvoorwaarden stelt en kaders om richting te geven aan de 
wijze waarop de burgerluchtvaartsector zelf vorm geeft aan veiligheid. 
Door het vertrouwen dat de burger heeft in de luchtvaartsector kan de 
luchtvaart voor Nederland blijven wat ze is: de economische motor die 
Nederland verbindt met de rest van de wereld. 
 
De Staatssecretaris van Infrastructuur en Milieu 
 
 
 
Wilma J. Mansveld 
3 15 juni 2015
