Verantwoording 
In het convenant FNIK is in artikel 4 ‘Informeren en Verantwoording’ opgenomen dat Defensie, als 
budgethouder van FNIK, verantwoording aflegt in haar jaarverslagen. In de jaarverslagen wordt 
daarom vanaf 2010 stilgestaan bij de nationale inzetten die ten laste van het FNIK-budget 
verrekend zijn. Het budget FNIK wordt vanaf 2013 verantwoord onder Beleidsartikel 1: Inzet op de 
Defensiebegroting in het jaarverslag van Defensie. Voor 2012 is de verantwoording te vinden onder 
artikel 4.1 (beleidsartikel 20) en onder bijlage 3 voor 2011 en 2010. Er bestaan geen 
onduidelijkheden over de verantwoording van het FNIK-budget via het jaarverslag. 
3.3 Realisatie FNIK 
In deze paragraaf worden de resultaten getoond van het desk research (kwantitatief) en 
bevindingen afkomstig van de interviews (kwalitatief) over de realisatie van FNIK. 
3.3.1  Kwantitatieve resultaten 
Tabellen en indeling 
De resultaten worden weergegeven in drie tabellen. Als bron fungeren de jaarverslagen en interne 
administratie van de Defensieorganisatie. In de eerste tabel staat een overzicht van de uitgaven 
voor de jaren 2010 tot en met 2013. Het aantal aanvragen en het percentage bijstand en 
steunverleningen per type aanvrager komt aan bod in tabel 2. Tabel 3 bevat informatie over het 
percentage uitgaven in euro’s per type aanvrager. Na iedere tabel volgt een korte analyse. De 
tabellen zijn ingedeeld naar type aanvragers: gemeenten, justitiële autoriteiten, overzeese 
gebiedsdelen en overige bestuursorganen.  
Onder de aanvrager ‘gemeenten’ behoren de incidentele aanvragen voor de handhaving van 
openbare orde en veiligheid. Aanvragen ten behoeven van de explosievenopruimingsdienst 
Defensie (EODD) vallen onder de verantwoordelijkheid van de gemeenten. De (gehonoreerde) 
verzoeken door justitiële autoriteiten hebben betrekking op inzetten voor strafrechtelijke 
handhaving. Bijstand en steunverlening aan de landen Curaçao, Aruba en St. Maarten en openbare 
lichamen Bonaire, St. Eustatius en Saba vallend onder het Koningrijk der Nederlanden en worden 
gegroepeerd onder de aanvrager ‘overzeese gebiedsdelen’. Onder overige bestuursorganen vallen 
dijkgraven, ministers en commissarissen van de Koning. 
Verrekeningen in 2010 
2010 was een opstart- en transitiejaar waarin de Defensieorganisatie moest wennen aan de nieuwe 
verrekensystematiek die met terugwerkende kracht in hetzelfde jaar in werking trad. In dat jaar 
kon gekozen worden uit de oude wijze van verrekenen (omdat het convenant in juni 2010 is 
ondertekend door de desbetreffende ministers en per 1 januari 2010 inwerking trad) en de nieuwe 
wijze zoals bepaald in het convenant. Hierdoor zijn in dat jaar niet alle inzetten via de nieuwe 
verrekensystematiek verrekend. Een deel van de inzetten dat niet was verrekend in 2010 is in 
2011 alsnog ten laste gebracht van het FNIK-budget. Het betreft hier ongeveer € 40.000.  
  
10
