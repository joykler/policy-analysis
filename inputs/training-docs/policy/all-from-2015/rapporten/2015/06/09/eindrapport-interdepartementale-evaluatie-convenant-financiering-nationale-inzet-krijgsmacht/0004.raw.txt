1 Inleiding 
1.1 Aanleiding 
Nationale inzet ter ondersteuning van de civiele autoriteiten is één van de drie hoofdtaken van de 
krijgsmacht, zoals ook beschreven in artikel 97 van de Grondwet. Hiertoe worden dagelijks tal van 
activiteiten uitgevoerd, waaronder incidentele militaire bijstand en steunverlening. Op 1 januari 
2010 is het convenant Financiering Nationale Inzet Krijgsmacht (FNIK) in werking getreden. In het 
convenant staan afspraken tussen het Ministerie van Defensie (Defensie), het Ministerie van 
Veiligheid en Justitie (VenJ) en het Ministerie van Binnenlandse Zaken en Koninkrijksrelaties (BZK) 
over de financiering van additionele uitgaven voor deze incidentele militaire bijstand en 
steunverlening. Van het oorspronkelijke FNIK-budget (€ 2.250.000) was 78% afkomstig uit het 
1
Gemeentefonds, 11% van de begroting van Binnenlandse Zaken en Koninkrijksrelaties en 11% 
van de begroting van het Ministerie van Veiligheid en Justitie. Deze bedragen zijn structureel 
overgeheveld naar de Defensiebegroting. Het FNIK-budget voor 2014 is € 2.300.000.  
Het convenant FNIK verving de regeling verrekening additionele uitgaven militaire bijstand. In de 
oude regeling werd per inzet verrekend middels een factuur aan de initiële aanvrager. Deze 
systematiek was bureaucratisch, complex en leidde tot een hoge administratieve werklast bij 
Defensie en de civiele partijen. Ook bestond onduidelijkheid over de verrekening van specifieke 
vormen van inzet, zoals de inzet van de explosievenopruimingsdienst Defensie (EODD). Deze 
uitvoeringsproblematiek alsook de meer structurele samenwerking met civiele autoriteiten heeft 
toen geleid tot een herziening van de verrekensystematiek met als resultaat het convenant FNIK.  
Het convenant bevat afspraken over de wijze van verrekenen van de additionele uitgaven, het 
informeren over de verrekening, de verantwoording en uitzonderingen. In artikel 8 is  
overeengekomen dat de partijen het convenant iedere vier jaar  interdepartementaal zullen 
evalueren. Daarnaast heeft de minister van Defensie, naar aanleiding van de motie van het lid 
Knops (Kamerstuk 33 750 X,  nr. 25), tijdens het debat over de Defensiebegroting 2014 aan de 
Tweede Kamer toegezegd om in samenwerking met VenJ en BZK te starten met de evaluatie van 
het convenant FNIK.  
1.2 Doelstelling 
Het doel van de evaluatie is om het convenant interdepartementaal te evalueren op inhoud, 
functioneren, uitvoering en omvang van het beschikbaar gestelde bedrag, om een beeld te krijgen 
van de effectiviteit van de uitvoering van het convenant met een doorkijk naar de komende jaren. 
Met de evaluatie wordt teruggeblikt op de afgelopen convenantperiode (2010 – 2013). 
1.3 Onderzoeksvragen 
De hoofdvraag van deze evaluatie is: 
In hoeverre heeft het convenant FNIK naar behoren gefunctioneerd in het licht van de 
afspraken in het convenant en biedt dit voor de toekomst nog voldoende basis? 
 
Ter beantwoording en ondersteuning van de onderzoeksvraag zijn de volgende deelvragen per 
thema opgesteld: 
 
Wijze van verrekening additionele uitgaven 
- Welke uitgaven vallen onder het begrip additionele uitgaven? 
- Hoe wordt de bijstand en steunverlening verrekend binnen Defensie? 
                                                           
1
 Bij het aantreden van kabinet Rutte (oktober 2010) is het Directoraat-generaal Veiligheid van het Ministerie van Binnenlandse Zaken en 
Koninkrijksrelaties overgegaan naar het Ministerie van Veiligheid en Justitie.
