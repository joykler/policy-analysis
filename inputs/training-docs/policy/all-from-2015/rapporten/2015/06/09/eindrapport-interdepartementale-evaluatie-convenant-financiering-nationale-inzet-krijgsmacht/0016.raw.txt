Bij rampen vindt eerst de inzet plaats en wordt achteraf op basis van de financiële omvang bezien 
of er aparte afspraken dienen te worden gemaakt over separate verrekening buiten het convenant 
om. 
Doel van het convenant in relatie tot VCMS 
Het doel van het convenant FNIK is het verrekenen van de inzetten (de ‘warme fase’). In het kader 
van VCMS wordt de samenwerking tussen Defensie en civiele partners versterkt door veel samen 
te oefenen en kennis uit te wisselen (de ‘koude fase’). Door de ontwikkelingen binnen VCMS 
bestaat er – binnen Defensie - onduidelijkheid over het verrekenen van additionele kosten in de 
‘koude fase’. Het FNIK-budget is niet bedoeld voor het verrekenen van additionele kosten in de 
‘koude fase’, maar enkel voor het verrekenen van additionele kosten bij een daadwerkelijke inzet. 
3.5 Caribisch gebied 
Het Caribisch gebied en convenant FNIK 
FNIK geldt ook voor militaire bijstand en steunverlening in het Caribisch gebied; Caribisch 
Nederland (Bonaire, St. Eustatius en Saba) en de landen in het Caribisch deel van het Koninkrijk 
(Curaçao, Aruba en St. Maarten). Ook voor dit deel van het Koninkrijk is de werking van het 
convenant en verrekensystematiek positief ervaren.  
De verzoeken tot bijstand of steunverlening op basis van het convenant FNIK in het Caribisch 
gebied zijn onderdeel van een complex proces, waaronder andere wet- en regelgeving. Caribisch 
Nederland dient op basis van de Veiligheidswet BES aanvragen in en voor Caribische landen is de 
juridische basis het Koninklijk Besluit inzake de inzet van de krijgsmacht in de Nederlandse Antillen 
en Aruba (3 juli 1987).  
In de beleidsstudie, die heeft geleid tot het convenant FNIK, is geen rekening gehouden met 
aanvragen voor inzetten in het Caribisch gebied. Daarnaast is er in de beleidsstudie geen rekening 
gehouden met de staatskundige herschikking van het Koninkrijk per 10 oktober 2010 waarbij 
Bonaire, St. Eustatius en Saba openbare lichamen van Nederland zijn geworden. De praktijk wijst 
uit dat er in de afgelopen jaren wel aanvragen uit dit gebied komen en een groei in het aantal 
aanvragen – en de gerelateerde uitgaven – waarneembaar is die ten laste van FNIK worden 
gebracht. Dit soort inzetten zijn relatief duur, omdat extra capaciteit vanuit Nederland ingevlogen 
moet worden. 
FNIK-budget en proportionaliteit 
De aanvragen vanuit de landen in het Caribisch deel van het Koninkrijk dienen in Nederland 
beoordeeld te worden en bij deze beoordeling wordt ook getoetst op proportionaliteit en 
subsidiariteit. Een uitzondering hierop is dat bij ‘zachte’ bijstand (zoals bij rampen en crises) en 
steunverlening openbaar belang rechtstreeks contact tussen de 
Gouverneur/Rijksvertegenwoordiger en de Commandant Zeemacht Caribisch gebied (CZMCARIB) 
plaatsvindt. Deze toetsingscriteria zijn echter niet op dezelfde manier te hanteren als in Nederland, 
omdat de betrokkenen in Nederland niet geheel bekend zijn met de regio en de specifieke 
problematiek. De beoordelaars in Nederland beschikken regelmatig over onvoldoende gegevens om 
de toetsingscriteria in zijn geheel te kunnen toepassen. 
Trends en ontwikkelingen 
Door onder andere de huidige status van de rechtshandhaving in de landen van het Caribisch deel 
van het Koninkrijk vinden er nu meer inzetten plaats dan enkele jaren geleden. Nederland is in het 
kader van de waarborgfunctie mede verantwoordelijk voor waarborging van de rechtszekerheid in 
deze landen. 
16
