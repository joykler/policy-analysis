2 Achtergrond 
2.1 Aanleiding convenant FNIK 
De krijgsmacht levert bijdragen aan de nationale veiligheid onder civiel gezag, waaronder militaire 
bijstand en steunverlening voor de handhaving van de rechtsorde en openbare orde en veiligheid. 
De juridische basis voor deze aanvragen zijn hoofdzakelijk de Politiewet en de Wet 
Veiligheidsregio’s. In principe staan alle capaciteiten van Defensie ter beschikking voor civiele 
autoriteiten. Deze capaciteiten staan in de Intensivering Civiel-Militaire Samenwerking (ICMS) 
Catalogus.  
Vóór 2010 was de regeling verrekening additionele uitgaven militaire bijstand van kracht. In de 
oude verrekensystematiek diende Defensie per inzet een factuur in bij de aanvragende instantie. 
Dit was niet altijd bekend bij de aanvrager en leidde tot discussies over de verrekening of de 
omvang van de factuur. Daarnaast zorgde deze werkwijze voor een onnodig hoge administratieve 
werklast bij alle betrokken partijen. Ook bestond onduidelijkheid over de verrekening van 
specifieke vormen van inzet, zoals de inzet van de explosievenopruimingsdienst Defensie (EODD). 
Deze manier van verrekenen werd als bureaucratisch, onduidelijk en onoverzichtelijk ervaren. De 
uitvoeringsproblematiek en de meer structurele samenwerking tussen Defensie en de civiele 
autoriteiten gaven aanleiding tot een herziening van de verrekensystematiek.  
2.2 Resultaat herziening 
Het doel van de herziening was om te komen tot een systematiek die breed toepasbaar is op 
militaire bijstand en steunverlening en waarin de administratieve lasten voor de verschillende 
overheden werden teruggedrongen. Dit heeft geleid tot een budgettaire constructie op de 
Defensiebegroting waaruit de additionele uitgaven van alle aanvragen van militaire bijstand en 
steunverlening worden gefinancierd, zowel in Nederland als in het Caribisch deel van het 
Koninkrijk. Voor deze constructie, het FNIK-budget, hebben de aanvragende instanties op basis 
van een verdeelsleutel een vast budget beschikbaar gesteld aan Defensie. De hoogte en de 
verdeelsleutel is op basis van historische gegevens (2004 -2008) berekend en in overleg met 
betrokken partijen overeengekomen. In het budget was toen ook rekening gehouden met een 
lichte toename in de vraag naar inzet in het kader van ICMS. 
Omdat het budget vooraf beschikbaar is gesteld, hoeft de inzet niet meer apart verrekend te 
worden met de aanvrager. BZK en VenJ hebben ieder € 250.000 bijgedragen. De overige 78%, een 
bedrag van € 1.750.000, is afkomstig uit het Gemeentefonds. Tevens is afgesproken dat eventuele 
tekorten of overschotten binnen de Defensiebegroting blijven via het zogenoemde ‘for better or for 
worse’ principe. Deze afspraken zijn vastgelegd in het convenant FNIK. De financiële afhandeling 
van een inzet vindt binnen Defensie plaats. Het FNIK-budget wordt binnen Defensie door de 
Directie Operaties (DOPS) van Defensiestaf beheerd.  
Na beëindiging van een inzet vindt een interne evaluatie plaats door Defensie. In de evaluatie 
wordt een financiële paragraaf opgenomen, ook wel de FNIK-rapportage genoemd. Hierin staan de 
additionele kosten aan mandagen, inzet van materieel en overige additionele kosten die zijn 
gemaakt voor de inzet, zoals inhuur van materieel. Het Commando Landstrijdkrachten (CLAS) en 
de Koninklijke Marechaussee (KMar) hanteren een standaard format voor de FNIK-rapportage. De 
overige Operationele Commando’s (OPCO´s) leveren bovengenoemde componenten in een vrije 
vorm (middels een e-mail) aan.
