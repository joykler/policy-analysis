Scorecard | UNICEF
2 Algemene achtergrond
2.1 Doelstelling en toegevoegde waarde
Het United Nations International Children’s Emergency Fund (UNICEF) is in 1946
opgericht om jonge slachtoffers van de Tweede Wereldoorlog te voorzien van
voedsel, gezondheidszorg en kleding. Begin jaren ’50 is het UNICEF-mandaat door
de Algemene Vergadering van de Verenigde Naties uitgebreid van humanitaire hulp
naar een brede ontwikkelingsagenda waardoor UNICEF actief is in het gehele
continuüm van ontwikkeling (voor, tijdens en na humanitaire noodsituaties). UNICEF
is nu wereldwijd actief voor kinderen in de leeftijd van 0 tot 18 jaar. De organisatie
werkt voornamelijk aan de thema’s onderwijs, bescherming, water en sanitaire
voorzieningen, voeding en gezondheid. Daarbij hanteert UNICEF een
rechtenbenadering gebaseerd op het VN Verdrag inzake de Rechten van het Kind.
UNICEF is naast een normerende organisatie, ook een operationele en
coördinerende organisatie. Het mobiliseert steun om regeringen te assisteren bij het
ontwikkelen van beleid, wet- en regelgeving en het realiseren van diensten en
voorzieningen voor de verbetering van de positie van kinderen, adolescenten alsook
vrouwen en hun gezinnen.
2.2 Organisatie, werkwijze en activiteiten
De algemene leiding van UNICEF ligt bij de Uitvoerend Directeur die verantwoording
aflegt aan de Uitvoerende Raad. Op 1 mei 2010 werd de Amerikaan Anthony (Tony)
Lake voor vier jaar benoemd als Uitvoerend Directeur. In 2014 werd zijn aanstelling
verlengd met een tweede termijn.
De Uitvoerende Raad van UNICEF valt onder de Economic and Social Council
(ECOSOC). De Uitvoerende Raad houdt toezicht op het fonds, keurt beleid,
programma’s en budgetten goed en ziet erop toe dat UNICEF beantwoordt aan de
behoeften en prioriteiten van de landen die worden ondersteund. De Uitvoerende
Raad komt drie maal per jaar bijeen. Zij bestaat uit 36 leden, met de volgende
geografische verdeling: acht uit Afrika, zeven uit Azië, vier uit Oost-Europa, vijf uit
het Caraïbisch gebied en Latijns-Amerika en 12 uit de groep van westerse en
overige landen.
Het hoofdkantoor van UNICEF bevindt zich in New York. Naast het hoofdkantoor zijn
er kantoren in Genève (voornamelijk afdeling private fondsenwerving en
partnerschappen), Kopenhagen (afdeling inkoop, opslag en logistiek van goederen)
en Florence (onderzoeksinstituut Innocenti). Er zijn verder zeven regionale
kantoren, die de 155 landenkantoren ondersteunen en hun activiteiten coördineren.
UNICEF is in sterke mate gedecentraliseerd, de landenkantoren kennen een grote
mate van zelfstandigheid.
Het kantoor in Genève dient als coördinatiepunt voor de 36 Nationale Comités voor
UNICEF. De Nationale Comités zijn onafhankelijke, non-profit, non-gouvernementele
stichtingen die naast het inzamelen van private fondsen voor UNICEF ook zorg
dragen voor educatie en pleitbezorging in de betreffende landen. Van oudsher zijn
de Nationale Comités voor de bekendheid van de organisatie uitermate belangrijk.
Ongeveer een derde van de inkomsten van UNICEF is afkomstig uit private bronnen.
Naast de grote thema’s (bescherming, onderwijs, gezondheid, water en sanitaire
voorzieningen, voeding) waar UNICEF zich voor inzet is de organisatie vanuit het
equity principe ook actief op het gebied van gendergelijkheid, empowerment van
vrouwen en inclusiviteit.
Omdat UNICEF actief is voor-, tijdens- en na humanitaire situaties is de organisatie
nauw betrokken bij de transitiediscussie en zet in op risicovermindering,
zelfredzaamheid van de lokale bevolking en versterking van de capaciteit van
nationale en lokale overheden. Het gehele UNICEF systeem is direct actief in lage-
Pagina 6 van 17
