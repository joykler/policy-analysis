Scorecard | IDB
2 Algemene achtergrond
2.1 Doelstelling en toegevoegde waarde
De Inter-American Development Bank (IDB), opgericht in 1959, is de oudste
ontwikkelingsbank in Latijns Amerika en het Caribisch gebied (LAC). De IDB is in
deze regio de grootste multilaterale ontwikkelingsbank. De bank heeft 48 landen als
aandeelhouders, waarvan 26 regionale ontwikkelingslanden die als zodanig in
aanmerking komen voor ondersteuning. De centrale doelstellingen van de bank zijn
vermindering van armoede en ongelijkheid op basis van duurzame economische
groei en ontwikkeling van de private sector, gekoppeld aan bijzondere aandacht
voor kleine en kwetsbare landen.
De afgelopen 10-15 jaar is veel bereikt in armoedebestrijding en het vergroten van
toegang van de regio tot wereldwijde kapitaalmarkten. Belangrijke uitdagingen voor
de regio blijven niettemin sociale uitsluiting en ongelijkheid, tekortschietende
productiviteit en innovatie en een traag tempo van economische integratie. De IDB
is in dit verband enerzijds een belangrijke partner voor de regio voor financiering
van ontwikkeling op gunstige voorwaarden, en opereert anderzijds meer en meer
ook als “kennisbank” en in een beleidsadviserende rol. De meerwaarde van de IDB
is een hoge mate van eigenaarschap: de landen van de LAC regio beschikken over
meer dan 50% van de zeggenschap in de bank.
2.2 Organisatie, werkwijze en activiteiten
De IDB vormt samen met de Inter-American Investment Corporation (IIC) en het
Multilateral Investment Fund (MIF) de IDB groep. IDB zelf verstrekt leningen en
technische assistentie aan zowel overheden als aan de private sector. Het IIC
bevordert private sector ontwikkeling door financiering van het midden- en
kleinbedrijf in de LAC regio. Het MIF richt zich ook op private sector ontwikkeling,
maar in dit geval voornamelijk op microfinancieringen en durfkapitaal. Het
hoofdkantoor van de IDB groep is gevestigd in Washington D.C. met filialen in
vrijwel alle landen van de LAC regio. De Colombiaan Luis Alberto Moreno is in 2010
herkozen als President voor een termijn van vijf jaar. In september 2015 zal een
nieuwe President worden gekozen. Het is niet uitgesloten dat Moreno opnieuw wordt
herkozen.
De IDB groep richt zich primair op leningen aan nationale overheden, maar
verschaft ook directe financiering aan de private sector. Binnen de IDB groep
bestaan alles bij elkaar vier loketten voor het verstrekken van leningen en andere
vormen van assistentie aan particuliere bedrijven. Die situatie is niet efficiënt en ook
niet effectief voor het werken met de private sector. In 2013 is daarom het principe
besluit genomen toe te gaan werken naar consolidatie van de vier loketten in één
organisatie. In maart 2015 is tussen de lidstaten overeenstemming bereikt dat een
opgeschaalde IIC die rol zal gaan vervullen.
De formele leiding van de Groep is in handen van de Raden van Gouverneurs
(Boards of Governors). De minister voor BHOS treedt op als de gouverneur voor
Nederland. De Directeur Generaal Internationale Samenwerking (DGIS) van het
ministerie van Buitenlandse zaken is plaatsvervangend gouverneur. De Raden van
Gouverneurs hebben het toezicht op het dagelijks bestuur gedelegeerd aan de
Raden van Bewindvoerders (Boards of Executive Directors) van IDB en IIC en aan
Pagina 4 van 15
