Ministerie van Volksgezondheid, Welzijn en Sport 
Op het terrein van VWS is de afgelopen jaren met succes verder gewerkt aan het 
verbeteren van het niveau van de zorg en jeugdzorg. Uit het laatste belevingsonderzoek 
onder de inwoners van Caribisch Nederland blijkt dat zij dit ook in toenemende mate zo 
ervaren. 
Er is per 1 januari 2011 één zorgregeling voor iedereen in Caribisch Nederland, die door 
het onder VWS vallende Zorgverzekeringskantoor wordt uitgevoerd. Iedereen die legaal op 
Bonaire, Sint Eustatius en Saba woont en/of werkt, ongeacht ziektebeeld en leeftijd, is 
verzekerd voor ziektekosten en zorgkosten. De aanspraken in deze regeling komen op 
hoofdlijnen overeen met de aanspraken die in de Zorgverzekeringswet, inclusief een deel 
van de aanvullende verzekeringen en de langdurige zorg conform de voormalige AWBZ-
aanspraken zijn opgenomen. Het gaat om circa 24.000 verzekerden in 2014. In 2014 is 
er voor de zorg en jeugdzorg samen ruim € 96,5 mln. uitgegeven ten laste van de VWS 
begroting. 
Het jaar 2014 heeft vanuit het perspectief van de zorg  vooral in het teken gestaan van 
het advies van de Werkgroep Zorg Caribisch Nederland. In september 2013 is de 
werkgroep ingesteld om voor de lange(re) termijn een advies op te stellen over de 
toekomst van de zorg in Caribisch Nederland. In de Werkgroep waren het ZVK,VWS, 
zorgaanbieders en de besturen van de drie openbare lichamen vertegenwoordigd. 
Opdracht voor de werkgroep was om concreet te maken hoe, binnen de budgettaire 
kaders en binnen de wettelijke kaders, de opbouw van de zorginfrastructuur de komende 
jaren verder vorm zou moeten krijgen. De werkgroep heeft in mei 2014 zijn advies 
afgerond. Het advies van de werkgroep is volledig overgenomen door de Minister van 
VWS. Op basis van de aanbevelingen wordt de verdere verbetering van het zorgaanbod 
door alle betrokken partijen ter hand genomen in de komende jaren. Het gaat hierbij om 
het realiseren van een goed functionerend, duurzaam stelsel van zorg, dat voor alle 
rechthebbenden in gelijke mate toegankelijk is rekening houdend met zowel de culturele, 
geografische en andere verschillen tussen het Europese en het Caribische deel van 
Nederland als de verschillen tussen de drie eilanden. De gezamenlijke activiteiten voor 
2014-2020 zijn: opstellen van een gezamenlijk communicatieplan, plan opstellen om de 
leemtes in de langdurige zorg (inclusief WMO) op te vullen, dat plan uitvoeren, 
versterken eerstelijns zorg en het verbeteren van de logistiek rond de medische 
uitzendingen. Het is daarbij om het financieel beheersbaar te houden essentieel dat de in 
het advies voorgestelde efficiencymaatregelen, zoals het beter organiseren van de 
medische uitzendingen, worden gerealiseerd.  
Op Bonaire is in 2014 begonnen met de bouw van een Psychiatrische Afdeling Algemeen 
Ziekenhuis (PAAZ) met faciliteit voor verslavingszorg. Aan de verslavingszorg is in 2014 
op alle drie de eilanden een flinke impuls gegeven door de Stichting Psychiatrie en 
Verslavingszorg CN, waarmee het ZVK een contract heeft gesloten. In dit kader wordt 
thans ook gewerkt aan het opzetten van forensische ketenzorg. 
Om de bestuurscolleges van de drie eilanden te ondersteunen bij het uitvoeren van de 
publieke gezondheidszorg en de toepasselijke wetgeving heeft de GGD Den Haag de 
eilandbesturen geadviseerd. Ten behoeve van de uitvoering van de taken op het terrein 
van de publieke gezondheidszorg, bedoeld in de Wet publieke gezondheid, is voor de 
openbare lichamen Bonaire, Sint Eustatius en Saba voor de periode 2014 tot 2020 een 
meerjarige bijzondere uitkering vastgesteld door VWS.
