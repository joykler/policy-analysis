Bijlage 2 Artikel NRC-Handelsblad 22 mei 2014 
Onbekende koppen hebben we niet 
22-05-2014 /pagina 8-9 /editie 1ste editie nrc donderdag nws /sectie Binnenland Achtergrond - Onderzoek 
 
Onderzoek colleges 2014 Een enkele wethouder viel al op integriteit. Niet elke gemeente tilt hier even zwaar aan. 
 
Gemeenten gaan verder dan ooit met integriteitsonderzoek van kandidaat-wethouders. 
 
Amsterdam. Rotterdam zou deze week vijf mannen en één vrouw als wethouder krijgen. Het werden zes mannen, 
nadat de gemeenteraad zich had gebogen over de kandidaten. 
Ingeborg Hoogveld (Leefbaar Rotterdam) werd weggestemd uit vrees voor belangenverstrengeling. Hoogveld is de 
partner van Marco Pastors, die de stadsontwikkeling in Rotterdam-Zuid leidt. Als wethouder zou ze hem hebben 
moeten aansturen en dat kon niet, vond een meerderheid van de raad. 
 
Hoogveld is een uitzondering. Onderzoek van deze krant naar de benoeming van wethouders in 380 gemeenten wijst 
uit dat kandidaat-wethouders elders gewoon benoemd zijn. En dat terwijl nog nooit zoveel gemeenten hun 
kandidaten gescreend hebben, of hebben laten screenen. Gevoed door schandalen op lokaal niveau is integriteit een 
thema geworden. Dat wordt nu versterkt door de decentralisatie: het rijk draagt zware taken en grote budgetten aan 
de gemeenten over. 
 
In Rotterdam was in een beperkte screening van de wethouders voorzien. Alle kandidaten voerden een persoonlijk 
gesprek over integriteitsaspecten met gemeentesecretaris en burgemeester. In zijn eerste vergadering zou de 
gemeenteraad hen verder onder de loep nemen. 
 
'Wat in Rotterdam is gebeurd, is klasse', zegt Hans van den Heuvel, hoogleraar bestuurskunde aan de Vrije Universiteit 
in Amsterdam. 'Het mooiste voorbeeld van hoe het moet gaan.' 
 
Ook elders kijken gemeenteraden naar de integriteit van wethouders. Van den Heuvel juicht dat toe: 'Laat kandidaat-
wethouders maar met een verklaring omtrent het gedrag en een BKR-verklaring onder de arm in een openbare 
bijeenkomst door de raad aan de tand gevoeld worden.' 
 
Gemeenten in Limburg en Noord-Brabant screenden veel met externe bureaus 
Zo'n verklaring omtrent het gedrag (VOG) moet uitwijzen dat de kandidaat geen 'justitieel verleden' heeft, en het 
Bureau Kredietregistratie (BKR) weet of iemand schulden heeft. Voor politieke ambtsdragers is na de 
raadsverkiezingen in 2010 een speciale VOG ontwikkeld. Landelijk verplicht zijn die verklaringen voor wethouders 
niet. 
 
Gemeenten doen er niettemin goed aan zo'n VOG te vragen, vindt de Vereniging van Nederlandse Gemeenten. Dit 
advies blijkt overgenomen door 124 van de 380 gemeenten die in maart raadsverkiezingen hielden. 
 
Een ruime meerderheid, 252 van de 380 gemeenten, doet of deed tevoren op een of andere manier onderzoek naar 
hun nieuwe wethouders. Dat varieert van een gesprek met de burgemeester, via vragen om een VOG, tot zwaar 
opgetuigd integriteitsonderzoek zoals in het Brabantse Nuenen. Van 74 gemeenten heeft de krant hierover geen 
informatie. De overige 54 doen geen controle, anders dan de wettelijk vereiste check van iemands identiteit. 
 
Den Haag is een van die 54 gemeenten. De gemeente vindt politieke partijen zelf verantwoordelijk voor de 
voordracht van raadsleden en wethouders. Ook Leerdam doet niets. Wij zijn een kleine gemeente, zegt de 
voorlichter. 'Onbekende koppen komen niet voorbij.' 
 
Van de 252 gemeenten die nader onderzoek doen, volstaan er 41 met een gesprek tussen burgemeester en kandidaat-
wethouders. Centrale vraag: zijn er nog zaken die wij moeten weten en die tot problemen kunnen leiden? 
 
Dat zo'n gesprek geen formaliteit hoeft te zijn, bewijst de gemeente Oude IJsselstreek. Zij meldde vorige week dat 
de SP-wethouder zich twee dagen na zijn aantreden alsnog had teruggetrokken omdat hij belangrijke informatie niet 
in het gesprek met de burgemeester had gedeeld. 
 
 
11
