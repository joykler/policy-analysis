Enkele burgemeesters zijn geheel buiten het benoemingsproces gehouden omdat het door de 
gemeenteraad als een partijpolitiek proces wordt beschouwd of omdat de screening door een 
formateur is opgepakt.  
Burgemeesters geven in meerderheid aan dat de door de gemeenteraad ingestelde commissie 
voor de geloofsbrieven tevens de integriteitsbeoordeling heeft uitgevoerd. Hierbij is aan de 
commissie veelal alleen de hoofdconclusie uit de screening meegedeeld. 
In driekwart van de gemeenten is een ‘Verklaring Omtrent Gedrag’ door de kandidaten overlegd. 
Aan de meerwaarde wordt door veel burgemeesters overigens getwijfeld. Aanblijvende 
wethouders of voormalige raadsleden zijn hiervan in de meeste gemeenten ‘vrijgesteld’. Bij 
lokaal bekenden wordt het als overbodig beschouwd. De BKR-verklaring is bij de overgrote 
meerderheid onbekend of wordt door de meerderheid als overbodig beschouwd; “Het zegt niet 
zoveel dat iemand een hypotheek of andere schulden heeft”.  
Driekwart van de burgemeesters heeft een gesprek gehad met de individuele kandidaten 
waarbij het hebben van nevenfuncties of mogelijke belangenverstrengeling ter sprake kwam. 
Veel respondenten geven aan dat onbekendheid met kwetsbaarheden van bestuurders (glazen 
huis) een belangrijk risico vormt en bewustwording een belangrijke uitkomst is van de 
gesprekken met de kandidaat. In die gesprekken, maar ook in onderzoek door externe bureaus, 
werden veelal ook potentiele risico’s rond familierelaties aan de orde gesteld. Open vragen 
zoals; wat zou iemand tegen je kunnen gebruiken als die kwaad wil spreken levert zinvolle 
achtergrondinformatie op over de kandidaten en helpen de kandidaat bij de bewustwording 
over potentiële risico’s. Met lokaal bekenden zoals fractievoorzitters of aanblijvende 
wethouders blijft ook het gesprek over integriteit veelal achterwege. 
Van de 199 respondenten geeft meer dan de helft aan dat een extern bureau is ingehuurd om 
een risicoanalyse van de kandidaat wethouders uit te voeren. De kosten per gescreende 
kandidaat lopen uiteen van € 500,- tot € 2.500,-. Als reden om een extern bureau voor de 
screening in te huren is genoemd dat er behoefte was aan een onafhankelijke doorlichting.  
De integriteitsonderzoeken hebben geen directe gevolgen voor de benoeming gehad. Wel wordt 
genoemd dat de bewustwording over risico’s bij de kandidaten is toegenomen. Over de kwaliteit 
van de screening door de externe bureaus was men over het algemeen tevreden. Eén 
burgemeester noemde de resultaten van het bureau als te algemeen en te subjectief en bij een 
ander had het bureau een onverenigbare functie over het hoofd gezien. Redenen om geen extern 
bureau in te huren waren onder meer de hoge kosten, men zag het als overbodig omdat men 
bijvoorbeeld de kandidaten kende of omdat men het als eigen verantwoordelijkheid van de 
kandidaten zag om informatie aan te leveren. Een burgemeester gaf aan de vragenlijst van het 
ingehuurde bureau de volgende keer zelf te gaan gebruiken voor het screenen van kandidaten. 
Uiteindelijk hebben in de onderzochte gemeenten drie kandidaat-wethouders zelf afgezien om 
wethouder te worden. In twee gevallen betrof het een kandidaat voor de portefeuille Ruimtelijke 
Ordening. Daarnaast vielen twee partijen af tijdens de coalitiebesprekingen, waarbij de 
betreffende burgemeesters twijfels over een kandidaat had. In een aantal gevallen wordt in het 
college bij de bespreking van onderwerpen rekening gehouden met de achtergrond of zijn 
afspraken gemaakt om het risico op integriteitsschendingen of de schijn daarvan te voorkomen.  
  
3
