II. Rechtmatigheid Hervorming Langdurige Zorg en Jeugdwet 
Met betrekking tot de rechtmatigheid in de Hervorming Langdurige Zorg en Jeugdwet wordt in 2015 samen 
met de aanbieders van zorg en ondersteuning, de verzekeraars, de gemeenten en de accountants gekeken 
naar de belangrijkste implicaties van de hervorming voor de controle en verantwoording van de geleverde 
zorg en ondersteuning in 2015 en verder. De regelgeving is ingrijpend gewijzigd, en de partijen moeten voor 
zichzelf en onderling invulling geven aan nieuwe processen en registraties. Door hierin reeds bij aanvang 
gezamenlijk op te trekken wordt de afstemming gewaarborgd en kunnen controles vormgegeven worden 
die tegen aanvaardbare lasten de rechtmatigheid van zorguitgaven toetsen. Hiermee wordt mede invulling 
gegeven aan de procesafspraken die partijen gemaakt hebben in de aanpak van de 
jaarrekeningproblematiek in de curatieve ggz. Voor 2016 en verder wordt toegewerkt aan betere 
afstemming in het inkoopproces 2016, opdat de administraties van aanbieders en gemeenten beter 
aansluiten bij de overeengekomen contractuele voorwaarden. 
 
III. Versterken normbesef correct declareren in zorgorganisaties en verkenning meldcode  
Bij normnaleving gaat het niet alleen om regels en systemen. Het draait ook om de mensen die dagelijks 
met de regels en systemen werken. Van zorgbestuurders en zorgverleners mag verwacht worden dat ze zich 
aan regels houden en dat ze elkaar erop aanspreken wanneer regels worden overtreden, of dat nu bewust 
is of onbewust. Wij zijn met relevante partners in de sector in gesprek over hoe het normbesef bij 
zorgbestuurders en zorgverleners op het gebied van correct declareren effectief verder kan worden 
vergroot. Daarbij onderzoeken we voor de zomer de mogelijkheid om een meldcode in te voeren voor 
vermoedens van fraude. 
 
IV. Aandacht voor rechtmatigheid en correct declareren in opleidingen 
De landelijke artsenfederatie Koninklijke Nederlandsche Maatschappij tot bevordering der Geneeskunst 
(KNMG) en het College Geneeskundige Specialismen (GCS) starten in 2015 in de geneeskundige 
vervolgopleidingen met het bewustzijnsproject ‘kosteneffectief kwaliteit leveren’. Doel van het traject is het 
vergroten van aandacht in opleidingen voor kostenbewustzijn en doelmatigheid in de zorg. Aandacht voor 
rechtmatigheid en correct declareren maakt hier een belangrijk onderdeel van uit. De opleidingen kijken 
hoe zij deze thema’s kunnen verankeren in het onderwijs en ontwikkelen hiervoor verschillende methoden. 
C. Weren van potentiële fraudeurs bij toegang tot de zorg 
Het is voor aanbieders met verkeerde motieven relatief gemakkelijk om de zorgmarkt te betreden. Een goede 
screening is van belang om malafide aanbieders buiten de deur te houden of de deur te wijzen en daarmee de 
integriteit van de zorgsector te bewaken. 
 
I. Aanscherpen van de Wet toelating zorginstellingen  
Om de kwaliteit van zorg bij nieuwe aanbieders beter te waarborgen werken we aan een aanscherping van 
Wet toelating zorginstellingen (Wtzi). Op dit moment bekijken wij op welke punten de wet om aanpassing 
vraagt, zodat aanbieders met verkeerde motieven beter kunnen worden geweerd. Streven is om in de 
eerste helft van 2016 een wetsvoorstel in te dienen. 
 
II. Aanscherpen screening nieuwe zorgaanbieders  
We hebben het afgelopen jaar samen met partners gekeken naar mogelijkheden om met een betere 
screening van zorgaanbieders risico’s op onrechtmatigheden te verkleinen. Zo is ZN begin 2015 gestart met 
een pilot voor een portaal, waarmee zij gemakkelijker beschikbare bronnen kunnen raadplegen om zicht te 
krijgen op mogelijke risico’s. Daarnaast werken we aan een wetsvoorstel ter aanpassing van de 
Handelsregisterwet en het Burgerlijk Wetboek, waarbij toetreding van nieuwe zorgaanbieders wordt 
aangescherpt. Gezamenlijk met handhavingspartners zullen we blijven monitoren waar verdere 
verbeteringen mogelijk zijn.
