Dat biedt verzekerden de mogelijkheid om de correctheid van declaraties te controleren en om 
vermoedens van onrechtmatigheden te melden.  
- NVZ en ZN hebben gezamenlijk dezorgnota.nl ontwikkeld om patiënten te informeren over betalingen in 
de zorg en de zorgnota. Op deze website vinden patiënten onder meer informatie over welke zorg 
vergoed wordt, hoe de nieuwe nota eruit ziet en waar ze terecht kunnen bij vragen en klachten. 
 
Wat is er nog nodig? 
A. Effectief inrichten van controles en samenwerking zorgverzekeraars en Wlz-uitvoerders 
Zoals gezegd hebben zorgverzekeraars een belangrijke rol in het bewaken van de rechtmatigheid van zorg. 
Zorgverzekeraars werken daarbij met gerichte controles van declaratiebestanden om onrechtmatigheden aan 
het licht te brengen. Met data-analyses worden fouten en mogelijk bewuste overtredingen opgespoord en 
gecorrigeerd. Wij vinden het belangrijk dat zorgverzekeraars daarbij ook goed met elkaar samenwerken en 
waar zinvol en juridisch mogelijk gebruikmaken van elkaars analyses en resultaten. Wij zien daarnaast veel 
mogelijkheden in meer systeemgerichte controles, waarbij zorgverzekeraars en zorgaanbieders onderling 
afspraken maken over de administratieve organisatie. Als het proces in orde is, ontstaan er minder fouten en 
hoeft er achteraf dus minder gecorrigeerd te worden.  
 
I. Ontwikkelen certificering en horizontaal toezicht  
 Zorgverzekeraars verkennen momenteel samen met zorgaanbieders de mogelijkheden om door middel van 
certificering en horizontaal toezicht een hogere declaratiekwaliteit te borgen. Zorgaanbieders laten daarbij 
aan de hand van het gezamenlijk met zorgverzekeraars opgestelde normenkader voor de administratieve 
organisatie en interne controle hun declaratieproces certificeren. Voor de verstrekking van het certificaat 
maken individuele zorgverzekeraars en zorgaanbieders op basis van het normenkader afspraken over de 
administratieve organisatie en interne controleprocessen, waarmee de rechtmatigheid van zorg bij de bron 
wordt geborgd.  
 
II. Verkennen gezamenlijke onderzoeksunit zorgverzekeraars 
In 2015 gaan de zorgverzekeraars verkennen of zij bij fraudeonderzoek meer gezamenlijk kunnen optreden. 
Daarvoor verkennen de zorgverzekeraars de juridische mogelijkheden voor uitwisseling van gegevens en 
wordt bezien of een onafhankelijke, gezamenlijke onderzoeksunit kan worden ingezet voor landelijke 
onderzoeken. De verkenning maakt onderdeel uit van de bredere inzet vanuit zorgverzekeraars op 
samenwerking bij fraudebeheersing, zoals vastgelegd in het plan van aanpak van ZN. 
B. Verduidelijken en vergroten van controlemogelijkheden 
Zorgverzekeraars geven aan dat zij soms belemmerd worden in hun mogelijkheden om de rechtmatigheid van 
zorg goed te controleren en (gezamenlijk) op te treden wanneer zij bewuste overtreding vermoeden. Zij vragen 
daarvoor om extra instrumentarium en wettelijke ruimte. Wij vinden het van belang dat zorgverzekeraars het 
bestaande instrumentarium goed benutten. Verzekeraars zetten al goede stappen, maar er is tegelijkertijd nog 
verbetering mogelijk in de eigen interne (controle)processen en effectieve zorginkoop. Daar waar blijkt dat 
zorgverzekeraars inderdaad nog extra slagkracht nodig hebben, zullen wij – mede op basis van de 
aanbevelingen van de NZa in haar onderzoek naar onregelmatigheden – bezien of aanvullende controle-
instrumenten wenselijk en mogelijk zijn. 
 
I. Verkennen financiële prikkels zorgverzekeraars  
Met betrokken organisaties verkennen wij in 2015 de financiële prikkels die zorgverzekeraars bij hun 
controles en fraudeonderzoeken ondervinden, mede in het licht van de risicoverevening. Naar aanleiding 
van deze analyse bekijken wij, de ontwikkelingen in de afbouw van de nacalculatie in het oog houdend, of 
aanpassing wenselijk is.
