- Het afgelopen jaar zijn verschillende maatregelen genomen om het pgb fraudebestendiger te maken. 
Voor de Wlz, en voorheen AWBZ, is onder meer ingezet op aanscherping van voorwaarden en 
verplichtingen bij het pgb, een toename in persoonlijk contact bij indicatiestelling door het CIZ en het 
voeren van bewustekeuzegesprekken met nieuwe cliënten en uitvoeren van huisbezoeken aan 
bestaande budgethouders door zorgkantoren. Ook is per 1 januari 2015 het trekkingsrecht ingevoerd 
voor pgb’s die worden verstrekt vanuit de Wlz, de Wmo 2015 en de Jeugdwet.  
- Vanaf 1 januari 2015 is de toegang tot de langdurige zorg strikter vormgegeven. Het CIZ heeft daarbij 
een belangrijke functie als onafhankelijke poortwachter. Hiertoe is de invloed van zorgaanbieders op de 
uitkomst van het indicatieproces verminderd, vindt meer persoonlijk contact plaats tussen 
indicatiesteller en potentiële Wlz-gebruikers en is het CIZ vormgeven als publiekrechtelijk zelfstandig 
bestuursorgaan. 
- Verenigingen van aanbieders toetsen bij de aanvraag van een lidmaatschap de bestuurlijke structuur van 
kandidaatorganisaties aan de Zorgbrede Governancecode (ZGC). Wanneer de bestuurlijke structuur niet 
goed is geregeld wordt lidmaatschap geweigerd.  
 
Wat is er nog nodig? 
A. Verduidelijken en fraudebestendig maken van wet- en (declaratie)regelgeving 
Onrechtmatigheden zijn vaak het gevolg van onbewuste fouten door complexiteit in wet- en regelgeving of 
doordat zorgverzekeraars de declaraties niet goed (kunnen) controleren. Wetten en regels moeten helder, 
eenduidig, te controleren en handhaafbaar zijn. Nog niet alle wet- en regelgeving wordt hier voldoende op 
getoetst. Dat geldt onder meer voor wet- en regelgeving in Caribisch Nederland en de (declaratie)regels van 
uitvoerende partijen, zoals de NZa en Zorginstituut Nederland (ZiNL). 
I. Verder verduidelijken declaratieregelgeving en verbeteren informatievoorziening. 
De NZa blijft de komende periode werken aan het vergroten van de helderheid van haar 
declaratieregelgeving voor zorgaanbieders. Hiertoe integreren de NZa en DBC-onderhoud vanaf 2016 onder 
meer de bestaande toelichtingen op declaratieregelgeving zodat interpretatieverschillen worden 
voorkomen. De NZa wil zorgaanbieders daarnaast nog eerder en beter betrekken bij de totstandkoming van 
nieuwe regels. 
 
II. Analyse van wet- en regelgeving door zorgverzekeraars  
Als onderdeel van het bredere plan van aanpak fraudebeheersing van ZN zullen zorgverzekeraars dit jaar op 
basis van hun controles en fraudeonderzoek voorstellen aandragen bij VWS en de NZa over mogelijke 
verbeteringen van wet- en regelgeving. Daarbij brengen zorgverzekeraars ook in kaart welke 
contraproductieve prikkels er in wet- en regelgeving zitten. Wij nemen deze signalen mee bij evaluatie en 
vernieuwing van wet- en regelgeving en waar nodig optimaliseren we specifieke wetten en regels.  
 
III. Toetsen fraudegevoeligheden en duidelijkheid regelgeving van NZa en ZiNL  
De huidige fraudetoets richt zich primair op wet- en regelgeving en bekostigingssystemen van het 
ministerie. Met de NZa en ZiNL worden momenteel de mogelijkheden bekeken om ook lagere regelgeving 
op het niveau van de toezichthouder en het zorginstituut te toetsen op fraudegevoeligheden en 
onduidelijkheden. Het belang van een goede aansluiting van regels bij de praktijk en afstemming tussen de 
declaratieregelgeving van de NZa en de richtlijnen over aanspraken van het ZiNL zijn daarbij specifiek 
aandachtspunten, zodat mogelijke tegenstrijdigheden in regels of in de communicatie hierover richting 
zorgaanbieder en zorgverzekeraars kan worden voorkomen. 
 
 
20
