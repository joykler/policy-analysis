C. Betere en passende inzet van verschillende handhavingsinstrumenten 
Zorgverzekeraars, de NZa, IGZ en het OM kunnen verschillende handhavingsinstrumenten inzetten om 
personen en organisaties bij bewezen overtredingen aan te pakken. Het gaat daarbij onder andere om 
instrumenten vanuit het civiel recht, bestuursrecht, tuchtrecht en strafrecht. Een goede en gezamenlijke 
afweging van handhavingsinstrumenten is van belang om tot een passende interventie te komen die aansluit 
bij de overtreding en een duidelijke boodschap afgeeft aan andere personen of instanties die overtreding van 
regels overwegen: fraude is onacceptabel en wordt stevig aangepakt. 
 
I. Verbeteren inzet van het tuchtrecht en civiel recht door zorgverzekeraars en Wlz-uitvoerders 
Zorgverzekeraars en Wlz-uitvoerders beschikken over verschillende (civielrechtelijke) instrumenten in het 
kader van handhaving bij fouten en vermoedens van fraude. In de overeenkomsten die zij met 
zorgaanbieders of patiënten en cliënten sluiten, kunnen zij afspraken maken over sancties bij vastgestelde 
onrechtmatigheden. Bijvoorbeeld afspraken over het ontbinden van de overeenkomst, het opleggen van 
een boete of aanpassing van de budget- en/of tariefsafspraak. Van deze mogelijkheden wordt nog weinig 
gebruik gemaakt. Wij zetten ons de komende periode daarom extra in om zorgverzekeraars en Wlz-
uitvoerders op de hoogte te brengen van de mogelijkheden en ze te stimuleren de civielrechtelijke 
overeenkomsten meer te benutten. Dat geldt ook voor het gebruik van tuchtrecht. Financieel onzorgvuldig 
handelen valt onder de tweede tuchtnorm van de Wet op de beroepen in de individuele gezondheidszorg 
(de Wet BIG). Verzekeraars kunnen op grond van deze tuchtnorm een klacht indienen bij het tuchtcollege. 
In het evaluatierapport van de Wet op de beroepen in de individuele gezondheidszorg  wordt gesignaleerd 
dat er tot nu toe een weinig actief tuchtrechtelijk handhavingsbeleid wordt gevoerd ten aanzien van 
zorgfraude. We zullen het instrument van het tuchtrecht meer onder de aandacht van zorgverzekeraars 
brengen, zodat zij dit instrument actiever gaan inzetten. 
 
  
28
