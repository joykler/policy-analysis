2.4.2 Mogelijke oorzaken en risico’s op onrechtmatigheden 
Of het nu om de bouw, de financiële dienstverlening of een andere sector gaat, in elk domein zijn er risico’s op 
onrechtmatigheden. Dat geldt ook voor de zorgsector. Het samenspel van systemische kenmerken, zoals 
bekostigingssystemen, en de wijze waarop de verschillende partijen en professionals in de zorg hieraan 
invulling geven, heeft invloed op de mate waarin en de wijze waarop onrechtmatigheden (kunnen) voorkomen. 
Verschillende analyses en onderzoeken benoemen voor de zorg in het bijzonder de onderstaande factoren.  
 
Complexiteit wet- en regelgeving en bekostigingssystematiek, mede door transities 
Samen met de zorgsector werken we hard aan het verbeteren van de zorg. Met verschillende ontwikkelingen, 
zoals de invoering van de prestatiebekostiging en DOT in 2012 en de daarmee samenhangende 
transitieafspraken, investeren we in een transparanter en uniformer zorgsysteem. Deze ontwikkelingen 
brengen echter ook veel veranderingen met zich mee, ook in de financiële verantwoording. Ziekenhuizen 
hebben hun registratie- en declaratieprocessen moeten wijzigen. Verantwoording over de transitiejaren is 
ingewikkeld gebleken. In de ggz is in 2013 de prestatiebekostiging ingevoerd. Bij de invoering van de nieuwe 
bekostigingssystemen is terugkijkend niet altijd voldoende aandacht geweest voor de impact daarvan op de 
administratieve processen. De hervorming van de langdurige zorg en de jeugdhulp brengt ook nieuwe 
uitdagingen met zich mee voor gemeenten en zorgaanbieders op het terrein van administratie, interne 
controle en verantwoording. Met de beleidsvrijheid van gemeenten bestaat de mogelijkheid dat 
administratieve processen en financiële verantwoording complexer worden voor aanbieders. Al deze systemen 
en wijzigingen kunnen onduidelijkheid met zich meebrengen, waardoor regels onbewust worden overtreden.  
 
Gevoeligheid interne processen aanbieders 
Declaraties die door aanbieders van Zvw- en Wlz-zorg worden ingediend moeten voldoen aan de Wmg. De 
administratieve processen die achter zorgverlening schuilgaan zijn echter niet altijd sluitend. Dit hangt samen 
met de hierboven beschreven complexiteit van regelgeving in de zorg en de verschillende systeemwijzigingen. 
Er is winst te behalen door informatie- en declaratiesystemen beter in te richten voor administratieve 
organisatie en interne controle. Daarnaast wijst onderzoek er op dat ook de fraudealertheid van het interne 
toezicht binnen organisaties kan worden versterkt. Interne controle en toezicht vindt plaats, maar heeft nog 
13
niet altijd voldoende effect in het voorkomen van onrechtmatigheden. Uit de consultatie van dit 
programmaplan is daarnaast naar voren gekomen dat, waar bij grote organisaties vooral de omvang en 
complexiteit van de administratieve processen voor risico’s zorgen, bij kleine aanbieders juist het risico bestaat 
van het ontbreken van (voldoende) administratieve processen of het ontbreken van voldoende financiële 
expertise.  
 
Eenvoud van toegang tot de zorgmarkt voor aanbieders met verkeerde intenties 
Het is voor zorgverleners relatief eenvoudig om een zorgonderneming te starten. Dit komt in het bijzonder 
naar voren in de curatieve ggz en voor aanbieders of bemiddelingsbureaus die op basis van een pgb werken, 
waar doorgaans geen hoge opstartinvesteringen nodig zijn. In de afgelopen jaren zijn verschillende signalen 
14
van (nieuwe) aanbieders met verkeerde intenties ontvangen.  
 
Perceptie van beperkte pakkans 
Uit een risicoanalyse naar fraude in de AWBZ blijkt dat bestuurders ervaren dat zij zeer regelmatig worden 
gecontroleerd, maar dat ze de kans dat een fraudeur wordt ontdekt als vrij laag inschatten. Ook de kans dat de 
overtreding bekend wordt op een andere manier dan door bestaande controles, wordt gemiddeld tot zeer laag 
15
ingeschat. In geval van overtreding wordt de bewijsbaarheid als complicerende factor gezien. Dit brengt het 
risico met zich mee dat aanbieders met verkeerde intenties nog onvoldoende worden afgeschrikt.  
                                                           
13
 Ministerie van VWS (2012). Risicoanalyse Fraude in de AWBZ zorg in natura 
14
 NZa (2013). Toezichtonderzoek curatieve geestelijke gezondheidszorg 
15
 Ministerie van VWS (2012). Risicoanalyse Fraude in de AWBZ zorg in natura
