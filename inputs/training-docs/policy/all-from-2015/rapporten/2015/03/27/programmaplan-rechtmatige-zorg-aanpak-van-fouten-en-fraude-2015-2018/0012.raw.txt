Zorgaanbieders  
Een rechtmatige betaling begint bij een correcte registratie en facturatie van de geleverde zorg door 
zorgaanbieders. De zorgaanbieder is als eerste verantwoordelijk dat de rekening van geleverde zorgcorrect is. 
Dat betekent dat zorgaanbieders en individuele zorgverleners, voldoende op de hoogte moeten zijn van 
geldende wetten en regels, een goede administratie en interne controles moeten voeren, accuraat factureren 
en deze keuzes goed moeten vastleggen zodat zij zich kunnen verantwoorden. Daartoe dient ook het interne 
toezicht bij zorgaanbieders goed te functioneren. 
 
Centrum Indicatiestelling Zorg  
Het Centrum Indicatiestelling Zorg (CIZ) heeft de taak gekregen om de toegang tot intensieve zorg die geleverd 
wordt vanuit de Wlz te beoordelen door middel van een indicatiestelling. In de hoedanigheid van poortwachter 
heeft het CIZ ook een belangrijke rol om onrechtmatigheid tegen te gaan en fraudeurs te weren, onder andere 
door identiteitscontrole bij het stellen van een indicatie.  
 
Zorgverzekeraars en Wlz-uitvoerders 
Zorgverzekeraars en Wlz-uitvoerders hebben de wettelijke plicht om de rechtmatigheid van in rekening 
gebrachte zorg te controleren. Hiervoor is het van belang dat zij effectieve controles uitvoeren om na te gaan 
of cliënten en patiënten verzekerd zijn voor geleverde zorg, of gehanteerde tarieven kloppen en of door de 
zorgaanbieder in rekening gebrachte zorg ook daadwerkelijk is geleverd. Bij vastgestelde onrechtmatigheden 
en vermoedens van fraude zijn de zorgverzekeraars en Wlz-uitvoerders in eerste instantie zelf aan zet om 
onderzoek uit te voeren en - zo veel mogelijk in overleg met de aanbieder – te interveniëren. Hiertoe kunnen zij 
onrechtmatige bedragen terugvorderen, civielrechtelijke sancties opleggen of bij ernstige delicten een 
tuchtklacht indienen. In overleg met de toezichthouders en opsporingsdiensten kan ook gekeken worden naar 
bestuursrechtelijk en strafrechtelijke mogelijkheden. De zorgverzekeraar of Wlz-uitvoerder meldt de 
vastgestelde onrechtmatigheden hiertoe bij de NZa. Als inkoper van de zorg voor patiënten en cliënten heeft 
de zorgverzekeraar bovendien een belangrijk instrument in handen om in overleg met aanbieders afspraken 
maken over een zorgvuldig proces van facturatie en de manier waarop aanbieders zelf rekeningen controleren. 
Daarmee bespaart hij op de kosten van controles door onterechte betalingen te beperken.  
 
Gemeenten 
Met de decentralisatie van zorgtaken zijn gemeenten per 1 januari 2015 verantwoordelijk voor de uitvoering 
van de Wmo 2015 en de Jeugdwet. Dit betekent dat gemeenten ook te maken kunnen krijgen met mogelijke 
risico’s op onrechtmatigheden in relatie tot deze wetten. Vanuit de wettelijke verdeling van taken en 
verantwoordelijkheden zijn gemeenten zelf primair verantwoordelijk voor het voorkomen en aanpakken van 
mogelijke fouten en fraude met zorggeld. Gemeenten zullen dan ook invulling moeten geven aan hun rol in het 
kader van preventie, controle en handhaving, zodat zij voldoende zijn toegerust om risico’s in te perken en 
effectief op te treden waar nodig. 
 
Zorginstituut Nederland 
Zorginstituut Nederland (ZiNL) ziet erop toe dat consumenten verzekerd zijn en blijven voor de Zvw en de Wlz. 
Zo is het de taak van ZiNL om onverzekerden een zorgverzekering te laten sluiten en om te zorgen dat 
wanbetalers alsnog hun premie betalen. Daarnaast adviseert ZiNL de overheid over de inhoud en omvang van 
het wettelijk verzekerde zorgpakket. In dat kader verduidelijkt het instituut welke zorg wel of niet mag worden 
gerekend tot de verzekerde aanspraken Zvw en Wlz. Daarbij is een goede dialoog met betrokken partijen in de 
zorg van belang. Tot slot adviseert ZiNL VWS over de gewenste ontwikkeling van beroepen en opleidingen in de 
gezondheidszorg. In deze adviezen houdt ZiNL rekening met de toekomstige vraag naar zorg en de 
maatschappelijke en technologische ontwikkelingen.
