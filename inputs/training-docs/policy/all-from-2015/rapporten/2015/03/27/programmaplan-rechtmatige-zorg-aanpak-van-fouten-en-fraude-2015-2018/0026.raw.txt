Thema 4. Handhaving  
 
Het voorkomen van onrechtmatigheden staat voorop, maar wanneer regels toch worden overtreden moet er 
krachtig en doeltreffend worden opgetreden. Voor een effectieve aanpak van fouten en fraudeurs is goede 
samenwerking bij handhaving essentieel. Tijdig opgevangen signalen bij controles en in het toezicht moeten op 
basis van gedegen controle-, toezichts- of opsporingsonderzoek leiden tot passende maatregelen vanuit het 
civiel-, bestuurs-, straf- of tuchtrecht. De zorgverzekeraars en Wlz-uitvoerders vormen daarbij met 
administratieve en civielrechtelijke instrumenten de basis. Als toezichthouder heeft de Nza vervolgens de taak 
om op basis van meldingen en goede risicoanalyses overtredingen bij zorgaanbieders, maar ook bij 
zorgverzekeraars en Wlz-uitvoerders te signaleren, nader te onderzoeken en wanneer opportuun een 
bestuursrechtelijke sanctie op te leggen. Als er sprake is van een strafrechtelijk traject, dan is het aan de 
opsporingsdiensten om een strafrechtelijk opsporingsonderzoek uit te voeren. Zodat het OM fraudeurs 
strafrechtelijk kan vervolgen en bewezen verklaarde overtredingen gepast bestraft kunnen worden. 
 
Wat willen we bereiken? 
Het tijdig opvangen van vermoedens van fouten en fraude leidt op basis van gedegen onderzoek tot passende 
maatregelen. De verschillende handhavingspartners werken hiervoor nauw samen en hebben voldoende 
capaciteit en afdoende handhavingsinstrumenten om hun rol te vervullen. 
 
Welke goede ontwikkelingen zijn er? 
- De handhavingspartners stellen een gezamenlijk samenwerkingskader handhaving op, waarin onder 
andere de rolverdeling en gezamenlijke inzet van de partijen is beschreven.  
- Het wetsvoorstel Verbetering Toezicht en Opsporing Wmg geeft onder andere aanvullende 
bevoegdheden aan de NZa en de opsporingsdiensten om effectiever op te kunnen treden. 
- De opsporingsfunctie in de zorg is verstevigd en voor de komende jaren belegd bij de I-SZW. Daartoe is 
de capaciteit van de I-SZW vanaf 2014 uitgebreid. Er staan specifieke teams paraat voor 
opsporingsonderzoeken ten aanzien van pgb- en declaratiefraude. De I-SZW werkt daarbij nauw samen 
met de FIOD, die vanuit zijn kennis en expertise, informatiepositie en de mogelijke samenhang tussen 
fraude in de zorg en andere vormen van fraude (bijvoorbeeld faillissementsfraude of fiscale fraude) 
zaken met betrekking tot aanpak van fraude in de zorg verricht.  
- Mede naar aanleiding van de casus van het St. Antoniusziekenhuis is de afstemming over de inzet van 
verschillende maatregelen en sancties bij de handhaving tussen de NZa, de IGZ, de bijzondere 
opsporingsdiensten en het OM verhelderd in het Protocol normnaleving zorgsector.  
 
Wat is er nog nodig? 
A. Vergroten capaciteit bij handhavingspartners en mogelijkheden voor gegevensuitwisseling 
De aandacht voor het aanpakken van fraudeurs in de zorg is versterkt. Dat vertaalt zich onder meer in een 
stijgend aantal signalen waarbij een vermoeden van fraude aan de orde is. Om te voorkomen dat signalen (te 
lang) blijven liggen, is het van belang dat zorgverzekeraars, toezichthouders, opsporingsdiensten en het OM 
voldoende en op elkaar afgestemde capaciteit hebben om de signalen gezamenlijk op te pakken. Ook is het 
belangrijk belemmeringen weg te nemen, daar waar deze zich bij de betreffende organisaties voordoen.  
  
I. Verbreden toezicht NZa in risicosectoren  
Vanaf 2015 is de capaciteit voor toezicht bij de NZa verder uitgebreid. Daarvoor versterkt de NZa onder 
andere in twee aanvullende deelsectoren in de zorg het toezicht op correct declareren. De NZa heeft dan in 
totaal in acht sectoren in de zorg trajecten rond correct declareren lopen.
