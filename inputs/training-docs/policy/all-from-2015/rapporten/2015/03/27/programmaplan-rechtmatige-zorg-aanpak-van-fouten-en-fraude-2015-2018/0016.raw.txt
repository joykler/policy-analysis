Thema 1.  Ketenbrede samenwerking 
 
Een effectieve en efficiënte aanpak van onrechtmatigheden in de zorg vraagt om goede samenwerking in de 
keten met alle betrokken partijen. Het gaat daarbij zowel om preventie, zodat onrechtmatigheden zoveel 
mogelijk worden voorkomen, als om controle en handhaving, zodat fouten en fraude worden gesignaleerd en 
aangepakt. Wij zien het als onze taak om hierbij het voortouw te nemen en dialoog en afstemming tussen 
betrokken instanties en organisaties te faciliteren, stimuleren en in sommige gevallen te regisseren. 
Aansluiting, informatiedeling en terugkoppeling zijn daarbij sleutelwoorden. 
 
Wat willen we bereiken? 
Alle betrokken partijen werken actief samen aan rechtmatigheid in de zorg. Er is een duidelijke rolverdeling 
tussen partijen in de keten en een goede aansluiting in hun werkzaamheden. Partijen informeren elkaar over 
hun inzet en bevindingen, en trekken gezamenlijk op bij hun aanpak waar dat nuttig en noodzakelijk is. Er is 
voldoende kennisontwikkeling en kennisdeling in de keten en gemeenten worden vraaggestuurd ondersteund 
bij hun nieuwe taken vanuit de Jeugdwet en de Wmo 2015. 
 
Welke goede ontwikkelingen zijn er? 
- In het kader van het traject verantwoording jaarrekeningen medisch-specialistische zorg hebben 
ziekenhuizen, samen met de NZa en zorgverzekeraars, opnieuw naar de facturatie van 2012 en 2013 
gekeken. Onderdeel van de aanpak was dat de NZa de regelgeving op een aantal onderdelen heeft 
verduidelijkt. Vervolgens hebben ziekenhuizen hun declaraties aan een nader onderzoek onderworpen en 
vastgesteld welke declaraties niet conform de regelgeving hebben plaatsgevonden. Aanbieders en 
zorgverzekeraars maken afspraken over de te verrekenen bedragen. Zorgverzekeraars hebben daarbij 
aangegeven dat het extra terug te vorderen bedrag via een verlaging van de premie in 2016 wordt 
teruggegeven aan de verzekerden. Ook in de ggz is een dergelijk, gezamenlijk traject recent opgestart.  
- Zorgverzekeraars Nederland (ZN), CIZ, NZa, FIOD, I-SZW, IGZ, Belastingdienst, het OM en VWS werken 
sinds februari 2013 samen aan het versterken van de integriteit van de zorgsector door samenwerking 
tussen de partners te stimuleren, te coördineren en te vergroten. Onder meer door het uitwisselen van 
informatie, kennis en vaardigheden. De samenwerking is vastgelegd in een convenant, welke in maart 
2015 opnieuw  voor twee jaar is verlengd. In overleggen en werkgroepen stemmen de betrokkenen hun 
werkzaamheden op het gebied van handhaving af en ontwikkelen de deelnemers gezamenlijk nieuwe 
initiatieven.  
- NZa en I-SZW rapporteren (half)jaarlijks aan VWS over hun bevindingen vanuit toezicht en opsporing ten 
aanzien van fraudesignalen en signalen uit afgeronde onderzoeken. VWS neemt deze bevindingen mee in 
de ontwikkeling en aanscherping van wet- en regelgeving en ondersteunend beleid. Dit heeft bijvoorbeeld 
geleid tot aanscherping van het beleid rond het pgb. 
- Zorgverzekeraars, toezichthouders, opsporingsdiensten en het OM hebben afspraken gemaakt over het 
verlengen van de pilot in het Expertisecentrum Zorgfraudebestrijding (EZb).  
 
Wat is er nog nodig? 
A. Versterken aansluiting van rollen en aanpak in de keten 
De activiteiten en aanpak van de partijen in de keten sluiten nog niet altijd goed genoeg op elkaar aan. In 
sommige gevallen is de rolverdeling tussen partijen door stelsel- en systeemwijzigingen veranderd. Ook is er 
niet altijd voldoende dialoog tussen partijen of spreken partijen niet dezelfde taal. In verschillende bestaande 
en nieuwe samenwerkingsverbanden werken we de komende tijd daarom aan het verduidelijken van elkaars 
rollen en het in lijn brengen van de inzet en werkwijze van betrokken partijen. 
16
