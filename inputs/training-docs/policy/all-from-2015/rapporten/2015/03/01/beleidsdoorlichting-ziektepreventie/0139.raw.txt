ASG 
De ASG is recent geëvalueerd, waarbij veel aandacht is besteed aan mogelijkheden 
voor kostenbeheersing. De evaluatie levert echter geen volledig inzicht in de 
effectiviteit van het programma. Daarvoor zijn ook geen duidelijke doelen 
geformuleerd in het beleid. Bovendien wordt het meten van de effectiviteit bemoeilijkt 
doordat het een aanvullende regeling op de reguliere zorg betreft en de totale omvang 
van de doelgroep (risicogroepen voor soa’s) niet bekend is. Kwantitatief onderzoek 
naar de effectiviteit van de regeling is daarmee complex. Toch zou meer aandacht 
voor de mate waarin de doelgroepen worden bereikt en de aanvullende waarde op de 
reguliere gezondheidszorg wenselijk zijn. Uit de beleidsstukken is onduidelijk of bij de 
besluitvorming over de ASG alternatieve beleidsopties zijn overwogen. 
 
D. De doeltreffendheid en doelmatigheid van het gevoerde beleid 
 
Kennisinfrastructuur en regierol 
De kennisinfrastructuur en landelijke regierol is een terrein waar de resultaten en 
opbrengsten moeilijk te kwantificeren en te meten zijn. Tegelijkertijd kan, op basis 
van kwalitatieve evaluaties en audits, wel degelijk een oordeel worden gevormd over 
de kwaliteit van de uitvoering van taken oftewel het proces. We kunnen constateren 
dat de uitgevoerde onderzoeken een positief beeld geven van het CIb als primaire 
uitvoerder van deze taken. De verbeterpunten die uit de evaluaties naar voren komen 
worden opgepakt binnen de organisatie en leiden tot concrete veranderingen.  
In de oordeelsvorming over het doelbereik spelen twee belangrijke belemmeringen. 
Ten eerste zijn de beleidsdoelen en ook de operationele doelen in algemene termen 
beschreven. Ten tweede ontbreekt recente informatie (na 2010) over het functioneren 
van het CIb. Daardoor kan niet worden vastgesteld of de veranderingen die zijn 
ingezet naar aanleiding van eerdere evaluaties ook daadwerkelijk leiden tot de 
gewenste verbeteringen. 
 
Wel kunnen we constateren dat de voor de beleidsdoorlichting geraadpleegde 
deskundigen het positieve beeld uit eerdere evaluaties ondersteunen. Zij benoemen 
deskundigheid, goede organisatie en het betrekken van partijen uit het veld als 
positieve punten. Ze zien positieve ontwikkelingen op het punt van zoönosen en 
publiekscommunicatie. Wel zien ze ook nog knelpunten. Belangrijkste 
aandachtspunten voor het CIb zijn volgens de deskundigen de verbindingen met de 
curatieve zorg, de communicatie met het publiek (via o.a. sociale media) en de 
snelheid van handelen bij een uitbraak.  
 
Over het DWHC kan op basis van de uitgevoerde audit worden geconstateerd dat de 
organisatie op een goede manier functioneert en de gewenste inzet levert. Uit de audit 
kwam een positief beeld over de uitvoering van taken in verhouding tot de 
beschikbare middelen. 
 
Op het niveau van beleidsvorming zien we dat evaluaties van de betrokken 
organisaties en van concrete uitbraken leiden tot nieuwe inzichten en ook tot 
aanpassing van het beleid of voornemens voor het beter toepassen van de bestaande 
instrumenten. In de toekomst zal moeten blijken of dit daadwerkelijk tot een betere 
aanpak leidt in het geval van een grote uitbraak. De geraadpleegde deskundigen zien 
de samenwerking tussen de relevante ministeries als belangrijkste (blijvende) 
aandachtspunt.
