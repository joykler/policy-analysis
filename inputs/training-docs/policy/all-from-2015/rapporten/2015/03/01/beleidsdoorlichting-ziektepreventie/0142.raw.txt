Voor de aanvullende seksuele gezondheidszorg is in de afgelopen jaren ook aandacht 
besteed aan de kosten van de regeling: om de kosten te beheersen zijn de doelgroep 
en werkwijze aangepast en is een financieel plafond voor de regeling ingesteld. 
 
Besparingsmogelijkheden en maatschappelijke gevolgen 
Op basis van de gedurende het onderzoek verzamelde informatie (evaluaties, 
expertinterviews) kunnen we concluderen dat de kwaliteit van de 
infectieziektebestrijding in Nederland hoog is in verhouding tot de daarvoor ingezette 
middelen. Vaccinaties zijn aantoonbaar van grote waarde voor de volksgezondheid. 
Ook is infectieziektebestrijding een belangrijk maatschappelijk thema, omdat 
uitbraken van infectieziekten van grote invloed kunnen zijn op het maatschappelijk 
leven. Verschillende deskundigen benadrukken dat verdere bezuiniging op 
infectieziektebestrijding onverstandig is, aangezien een goede basisinfrastructuur van 
groot belang is om op te kunnen schalen als er sprake is van een serieuze dreiging. 
 
In het onderzoek is bezien op welke terreinen bezuiniging mogelijk acceptabel zou 
zijn, namelijk tot zo min mogelijk ongewenste effecten zou leiden. Het belang van de 
kennisinfrastructuur en regierol en het rijksvaccinatieprogramma staan onder 
deskundigen doorgaans niet ter discussie. Discussie is er wel over het nut van het 
NPG. Echter in een recent advies van de Gezondheidsraad is aangegeven dat 
voortzetting van de huidige vaccinaties op basis van de daarvoor opgestelde criteria 
nog steeds aangewezen is.  
Er is geen optimaal inzicht in de mate van effectiviteit van de ASG, maar deze heeft 
wel geleid tot een aanzienlijke toename van het aantal soa-testen. Het stopzetten van 
de ASG zou er daarom naar verwachting toe leiden dat minder mensen zich laten 
testen op soa’s, waardoor minder soa’s worden opgespoord en behandeld. 
 
Aangezien van de verschillende maatregelen (RVP, NPG, ASG) bekend is dat ze 
bijdragen aan het voorkomen of behandelen van infectieziekten, kan geconcludeerd 
worden dat het stopzetten van deze maatregelen leidt tot een grotere ziektelast in de 
Nederlandse bevolking. Wat betreft de activiteiten op het vlak van 
kennisinfrastructuur en de landelijke regierol, betekent een afstoting van taken door 
landelijke partijen (met name CIb) dat meer taken worden verlegd naar lokale partijen 
(gemeenten en GGD’en). 
 
Eigen bijdrage 
Een mogelijkheid voor kostenbesparing, zonder taken af te stoten, is het vragen van 
een eigen bijdrage voor vaccinaties en soa-testen. Het vragen van een eigen bijdrage 
voor vaccinaties is, met name bij het Rijksvaccinatieprogramma, ongewenst aangezien 
dit naar verwachting ten koste zal gaan van het vaccinatiepercentage. Bij de 
aanvullende seksuele gezondheidszorg geldt een vergelijkbare overweging: ook hier 
zou een eigen bijdrage ten koste kunnen gaan van de voor het succes van de regeling 
cruciale laagdrempeligheid en daarmee van het bereik onder risicogroepen.  
142  
C10949
