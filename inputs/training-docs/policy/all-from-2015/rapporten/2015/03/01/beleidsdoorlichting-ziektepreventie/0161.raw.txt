De besproken studies geven een overzicht van de beschikbare wetenschappelijke 
studies, maar voor niet alle onderdelen van de JGZ zijn deze beschikbaar. 
Wetenschappelijk bewijs voor de kosteneffectiviteit van de JGZ als geheel is dus nog 
niet geleverd. Geadviseerd wordt daarom om meer te investeren in onderzoek naar de 
(kosten)effectiviteit van de JGZ. Dit helpt om inzicht te krijgen in de meerwaarde van 
de JGZ ten opzichte van de huisarts, school en andere professionals die zich met 
vroegsignalering en advies bezighouden, en om te kijken hoe JGZ-activiteiten 
kosteneffectiever kunnen worden ingezet. 
Kwaliteit van het NCJ 
Wat betreft de kwaliteit van de werkzaamheden van het innovatie- en kenniscentrum 
NCJ kunnen vanuit deze beleidsdoorlichting geen harde conclusies getrokken worden. 
De werkzaamheden van het NCJ zijn, sinds de start in 2010, nog niet geëvalueerd. De 
geïnterviewde deskundigen die zicht hebben op de JGZ, oordelen positief over het 
NCJ. Het verdient echter aanbeveling de werkzaamheden van het NCJ op korte termijn 
te laten evalueren, om een onafhankelijk beeld te krijgen. 
Verbetermogelijkheden uitvoering stelsel JGZ 
Het deel van de beleidsdoorlichting waarvoor VWS verantwoordelijk is, namelijk de 
samenstelling van het basistakenpakket, wordt zowel in evaluaties als door de 
geïnterviewden goed beoordeeld. De suggesties en aanbevelingen die verschillende 
partijen doen hebben doorgaans betrekking op de uitvoering van het stelsel JGZ, de 
resultaten daarvan en de (kosten)effectiviteit. Hoewel dit formeel geen onderdelen 
zijn van deze beleidsdoorlichting, staan wij hier toch kort bij stil.  
Het algemene oordeel van de geïnterviewde deskundigen over het stelsel van JGZ in 
Nederland is positief. De JGZ doet de goede dingen, de doeltreffendheid is goed. Een 
en ander wordt uitgevoerd tegen redelijke kosten, de doelmatigheid is daarmee ook 
goed te noemen. Die laatste conclusie zou meer onderbouwd kunnen worden door 
wetenschappelijk onderzoek. Daarbij wordt echter aangegeven dat dit voor onderdelen 
die al zijn ingevoerd lastig is omdat er geen vergelijkend onderzoek met een 
controlegroep mogelijk is. 
Ook wordt aanbevolen om bij de JGZ meer te kijken naar de (grote) risico’s die op 
termijn de gezondheid van mensen bedreigen. Obesitas is zo’n risico. Nagegaan moet 
worden of binnen de JGZ meer gedaan kan worden om obesitas te bestrijden, of beter 
nog, te voorkomen. 
Geïnterviewde deskundigen geven aan dat er verbetermogelijkheden liggen op de 
terreinen van: 
• Kwetsbare groepen beter bereiken en begeleiden 
• Leefstijlinterventies 
• Doelgroepspecifiek innoveren. 
E. Besparingsmogelijkheden 
In deze beleidsdoorlichting is ook een vraag opgenomen omtrent 
besparingsmogelijkheden. De vraag is wat de mogelijkheden zijn om een besparing op 
de uitgaven te realiseren van 20%. Daaraan gekoppeld de vraag: als dat kan, wat zijn 
dan de maatschappelijke gevolgen van een dergelijke besparing? 
 
Kijkend naar de uitgaven over 2013 van 2,3 miljoen euro, dan zou een besparing van 
20% neerkomen op circa 460.000 euro. De uitgaven over 2013 bestaan voor het 
overgrote deel uit subsidie aan het NCJ. De totale subsidie bedroeg ongeveer 2 
miljoen euro, waarvan 150.000 euro additionele projectsubsidie. De overige uitgaven 
hadden betrekking op projectsubsidies aan ZonMw, waarvan ook weer een deel aan 
het NCJ werd verstrekt.
