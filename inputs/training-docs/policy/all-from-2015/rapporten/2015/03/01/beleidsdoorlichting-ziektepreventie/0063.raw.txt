7 Neonatale hielprikscreening 
Nederland startte in 1974 met screening op de stofwisselingsziekte PKU 
(fenylketonurie). In de eerste week na de geboorte krijgt elke baby in Nederland een 
hielprik. In 2014 bestond de hielprik 40 jaar in Nederland. Door betere testen en 
behandelingsmethoden kon het programma gestaag worden uitgebreid. Tot 2007 werd 
op 3 aandoeningen gescreend. Daarna werd het programma sterk uitgebreid en 
momenteel omvat het 18 aandoeningen. In de meeste gevallen gaat het om 
stofwisselingsproblemen, maar ook afwijkingen aan schildklier, bijnier, taaislijmziekte 
en sikkelcelziekte worden opgespoord. De meeste aandoeningen zijn erfelijk, niet te 
genezen, maar wel te behandelen met medicijnen of een dieet. 
 
In dit hoofdstuk wordt achtereenvolgens ingegaan op de bij het uitvoeringsproces 
betrokken organisaties en hun taken daarbinnen. Vervolgens behandelen we de 
uitvoeringsdoelen, de resultaten en effecten van het gevoerde beleid binnen deze 
screening, geven we een toelichting op de internationale context en sluiten af met een 
korte samenvatting en conclusie voor deze screening.  
7.1 Betrokken organisaties en taakverdeling 
• De neonatale hielprikscreening is een landelijke screening die standaard wordt 
aangeboden aan alle pasgeboren baby’s. Het RIVM-CvB regisseert de screening in 
opdracht van het ministerie van VWS.  
• De regionale uitvoering wordt verzorgd door de RIVM-DVP's (Dienst 
Vaccinvoorziening en Preventieprogramma’s). De RIVM-DVP's zijn verantwoordelijk 
voor de regionale coördinatie van de uitvoering van de hielprikscreening. 
• De jaarlijkse monitoring en evaluatie van de screening wordt verricht door TNO 
Child Health. 
• De Programmacommissie Neonatale Hielprikscreening (PNHS), ingesteld door het 
RIVM-CvB, adviseert het RIVM bij de landelijke coördinatie van het programma. De 
PNHS bestaat uit deskundigen die werkzaam zijn in relevante beroepsgroepen en in 
organisaties met relaties in het veld en gezag binnen hun vakgebied of netwerk. 
• Het bestuur van de Nederlandse Vereniging voor Kindergeneeskunde (NVK) heeft 
enkele adviescommissies voor de neonatale screening ingesteld, die de 
Programmacommissie adviseren en verantwoordelijk zijn voor de diagnostiek en 
behandeling. 
• De uitvoerders van de hielprikscreening staan onder toezicht van de Inspectie voor 
de Gezondheidszorg (IGZ) van het ministerie van VWS. 
7.2 Uitvoeringsdoelen 
Het uitvoeringsdoel van de neonatale hielprikscreening is om deze screening aan te 
bieden aan alle in Nederland geboren kinderen. Uitgangspunt is dat de neonatale 
hielprikscreening effectief, doelmatig, betrouwbaar en landelijk uniform wordt 
uitgevoerd en aansluit op de zorg. Uiteraard is ook bij deze screening van belang dat 
er een hoge participatiegraad wordt bereikt op basis van vrijwillige deelname, gevoed 
door goede informatie aan de ouders. 
7.3 Resultaten en effecten 
In deze beleidsdoorlichting wordt wat betreft de bevolkingsonderzoeken gekeken naar 
de activiteiten die worden gefinancierd vanuit artikel 1 van de begroting van VWS. De 
hielprikscreening wordt niet uit de begroting van VWS betaald, maar vanuit de AWBZ. 
 63 
C10949
