Uitzondering hierop vormt de HPV-vaccinatie tegen baarmoederhalskanker, waaraan 
de deelname veel lager is, maar ten opzichte van het voorgaande verslagjaar wel 
verder is gestegen tot 59 procent. Sinds augustus 2011 is het RVP uitgebreid met de 
vaccinatie tegen hepatitis B; tot die tijd werden alleen kinderen met een verhoogd 
risico hiertegen ingeënt. Van de groep zuigelingen zonder verhoogd risico heeft 95 
procent deze vaccinatie gekregen. Ook de deelname onder zuigelingen in Caribisch 
Nederland aan de DKTP-, BMR- en pneumokokkenvaccinatie is hoog (90-100 procent). 
 
Punt van aandacht is dat de deelname aan het RVP daalt naarmate kinderen ouder 
worden. Met de tweede BMR-vaccinatie voor 9-jarigen (92 procent) wordt niet de 
gewenste 95 procent deelname bereikt. Een deelname van minimaal 95 procent is 
belangrijk vanwege het streven van de World Health Organization (WHO) mazelen 
wereldwijd uit te roeien. Tevens blijft het belangrijk dat alle kinderen van moeders die 
drager zijn van hepatitis B de eerste extra vaccinatie hiertegen tijdig krijgen. Kinderen 
die op jonge leeftijd worden besmet met dit virus hebben namelijk een groter risico er 
drager van te worden. Op de lange termijn kan dit virus ernstige leveraandoeningen 
veroorzaken. 
 
Om zuigelingen effectief te kunnen beschermen tegen ziekten uit het RVP is het van 
belang de vaccinaties tijdig te geven. Het deel van de zuigelingen dat de eerste DKTP-
vaccinatie op tijd krijgt, is verder gestegen naar 88 procent. Doorgaans worden 
kinderen die minimaal één inenting via een antroposofisch consultatiebureau krijgen 
minder vaak en minder tijdig gevaccineerd. 
 
Door het RIVM wordt een monitoringsysteem ontwikkeld om in de toekomst de 
acceptatie van het RVP onder ouders en RVP-professionals te volgen. 
 
c. Maatschappelijke effecten 
 
Gezondheidsraad 
In het advies ‘De toekomst van het Rijksvaccinatieprogramma: naar een programma 
voor alle leeftijden’ uit 2007 constateert de Gezondheidsraad dat het RVP een zeer 
belangrijke bijdrage levert aan het voorkómen van sterfte en ziekte onder kinderen. 
Door de invoering van algemene vaccinatie werden kinderverlamming, difterie, ziekte 
door Haemophilus influenzae type b en meningokokken C als doodsoorzaak goeddeels 
weggenomen. Ook op ziekte is de invloed van het RVP onmiskenbaar, aldus de 
Gezondheidsraad. Na invoering van de algemene vaccinatie hebben zich alleen nog 
beperkte epidemieën van polio voorgedaan in gemeenschappen van niet-
gevaccineerde bevindelijk gereformeerden. 
Difterie en tetanus zijn vrijwel uit Nederland verdwenen. Sinds de invoering van de 
algemene vaccinatie komt ook mazelen in Nederland bijna niet meer voor. Het aantal 
ziekenhuisopnamen in verband met congenitaal rubellasyndroom daalde van 40 in 
1980 tot minder dan één per jaar na 1987. Ook de vaccinatie tegen bof, eveneens in 
1987 ingevoerd, is zeer succesvol. Daarvóór werden per jaar 300-800 kinderen met 
bofmeningitis in een ziekenhuis opgenomen. Dat is nu nog slechts sporadisch nodig. 
Na invoering van de vaccinatie tegen Haemophilus influenzae type b in 1993 daalde 
het aantal invasieve infecties sterk, van ongeveer 700 per jaar tot 12 in 1999. 
Sindsdien is echter weer een toename waargenomen, tot 49 in 2004. Een mogelijke 
verklaring is de vermindering van het aantal natuurlijke herinfecties. De Hib-
vaccinatie is dus wel effectief, maar nader onderzoek is nodig naar de bescherming op 
langere termijn en naar de interactie met andere vaccinaties. Invoering van vaccinatie 
 113 
C10949
