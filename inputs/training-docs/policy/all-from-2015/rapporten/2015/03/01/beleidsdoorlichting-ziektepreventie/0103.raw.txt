Oordeel van deskundigen over kennisinfrastructuur en regierol 
De reacties die de deskundigen tijdens interviews hebben gegeven zijn in te delen in 
oordelen over het functioneren van het CIb en oordelen over het overheidsbeleid op 
het gebied van infectieziektebestrijding. 
 
Centrum infectieziektebestrijding 
De geraadpleegde deskundigen zijn overwegend positief in hun oordeel over de wijze 
waarop de kennisinfrastructuur en landelijke regierol is vormgegeven. De 
totstandkoming van het CIb, waar in 2004 toe werd besloten om slagvaardiger te 
kunnen optreden en beter voorbereid te zijn op grote uitbraken, wordt als een 
positieve ontwikkeling ervaren. De rol van het CIb hierin staat niet ter discussie. Het 
CIb wordt gezien als een deskundige partij die activiteiten kwalitatief goed uitvoert. 
Ook is men positief over de wijze waarop deskundigen worden betrokken bij de 
uitvoering van taken door het CIb, bijvoorbeeld in adviescommissies.  
 
Het belangrijkste punt van kritiek dat verschillende deskundigen benoemen is dat er 
nog onvoldoende aansluiting is op de beroepsgroepen en organisaties in de curatieve 
zorg, doordat de infectieziektebestrijding is georganiseerd vanuit partijen in de 
publieke gezondheidszorg. Een ander punt van kritiek is dat de voorbereiding op een 
(mogelijke) uitbraak teveel tijd kost. Een mogelijke verklaring hiervoor is dat veel 
partijen worden geraadpleegd alvorens tot actie over te gaan. Ook zien de 
deskundigen de communicatie met het publiek als een belangrijke uitdaging voor het 
RIVM, met name door het toenemende belang van sociale media. Men ziet overigens 
ook positieve ontwikkelingen in de aandacht hiervoor. 
 
Het RIVM kan voor taken waarbij inzet van professionals nodig is (zoals surveillance 
en het opstellen van richtlijnen) vaak geen medewerking afdwingen. Een deel van de 
inzet is gebaseerd op goodwill, het heeft geen wettelijke basis (m.u.v. de 
meldingsplicht voor bepaalde ziekten). Dat, samen met de waarneming dat artsen en 
zorgorganisaties in de afgelopen jaren zijn gaan verzakelijken, leidt tot een 
kwetsbaarheid in het systeem.  
 
Overheidsbeleid 
Ook het beleid van het ministerie van VWS op het gebied van infectieziektebestrijding 
wordt, voor zover de geraadpleegde deskundigen daar zicht op hebben, doorgaans 
positief beoordeeld. Infectieziektebestrijding krijgt voldoende prioriteit en er is relatief 
weinig op bezuinigd. Toch staat er ook op dit terrein druk op de financiering. De rol 
van de Gezondheidsraad en het RIVM bij het uitbrengen van adviezen wordt positief 
beoordeeld, omdat daarmee gebruik gemaakt wordt van de beschikbare kennis. Ook 
daarbuiten worden deskundigen betrokken bij de beleidsvorming.  
 
De geraadpleegde deskundigen zien geen grote tekortkomingen in het beleid, op basis 
van bestaande (internationale) kennis over infectieziektebestrijding. 
 
De punten van zorg die de geraadpleegde deskundigen hebben over het beleid zijn:  
• Onvoldoende samenwerking tussen ministeries die een rol hebben bij de 
infectieziektebestrijding (zoals EZ, I&M) en de weging tussen het economisch 
belang en het volksgezondheidsbelang. De huidige aandacht voor antimicrobiële 
resistentie en zoönosen maakt de samenwerking tussen ministeries steeds 
belangrijker. 
• Onvoldoende concrete en krachtige inzet op antibioticaresistentie, ondanks dat de 
minister dit onderwerp als prioriteit heeft benoemd. 
 103 
C10949
