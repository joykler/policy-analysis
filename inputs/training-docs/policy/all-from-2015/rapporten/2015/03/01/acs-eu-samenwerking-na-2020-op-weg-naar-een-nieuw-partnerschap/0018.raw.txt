Artikelen 96 en 97 van het Verdrag bieden de juridische basis voor eventuele opschorting 
van de samenwerking in het geval een van de partijen van mening is dat essentiële en 
fundamentele elementen niet worden gerespecteerd en dat de ‘normale’ structurele 
26
dialoog niet tot het gewenste resultaat leidt. Tot op heden is deze procedure slechts 
in een relatief klein aantal gevallen gebruikt, overigens met overwegend bemoedigende 
27
resultaten waarbij stapsgewijs herstel van de constitutionele rechtsorde werd bereikt.
Politieke dialoog die plaatsvindt op individueel landenniveau voltrekt zich voor een deel 
achter de schermen en is daarom moeilijk te beoordelen. Net zoals in de samenwerking 
met landen in Azië, Latijns-Amerika en buurlanden van de EU bestaat er een gevoeligheid 
als zaken aan de orde komen die als interne aangelegenheden worden beschouwd. Dit 
heeft zich in de praktijk voorgedaan bij discussies over begrotingssteun aan een ACS-land 
die werd opgeschort door de EU op grond van (vermeende) mensenrechtenschendingen. 
Waar de EU wil voorkomen dat bepalingen in het Verdrag over mensenrechten, goed 
bestuur, constitutionele rechtsorde en corruptie een dode letter blijken, doet het ter 
discussie stellen van dergelijke zaken de partnerlanden al gauw denken aan het stellen 
van ‘conditionaliteiten’. Dit geldt natuurlijk eens te meer als andere dan EU-donoren 
(maar soms ook Europese lidstaten in bilateraal verband) vergelijkbare voorwaarden niet 
aan de orde stellen. 
Er is kritiek geuit op de soms beperkte zichtbaarheid van de EU in ACS-landen en het 
ontbreken van het vereiste politieke niveau bij beide gesprekspartners in politieke 
dialoog-bijeenkomsten. Zelfs wanneer een dialoog op landenniveau constructief verliep 
is de EU soms verweten te weinig assertief te zijn in haar optreden en onvoldoende 
op te komen voor de beginselen van democratie en het belang van maatschappelijke 
organisaties. 
Dialoog werd soms bemoeilijkt doordat de signalen vanuit de EU niet altijd eenduidig 
waren. Historische banden tussen een bepaalde EU-lidstaat en een speciﬁek ACS-land 
liepen hier soms doorheen. Dit verklaart in belangrijke mate het feit dat toepassing 
van artikelen 96 en 97 (speciale consultatie en mogelijk sancties) slechts bij hoge 
uitzondering plaatsvindt. Sinds het Verdrag van Lissabon is aan EU-kant de politieke 
dialoog beter verankerd en is ook de samenwerking en coördinatie tussen de EU en haar 
lidstaten in derde landen sterk verbeterd. Hierdoor heeft haar opstelling aan helderheid 
gewonnen en lukt het de EU beter om namens haar lidstaten te spreken en op te treden. 
Dit is zeker het geval in fragiele landen waar EU-lidstaten zich steeds meer via de EU 
laten vertegenwoordigen.
26 In dat geval kan worden overgegaan tot een unieke vorm van consultatie tussen troika’s van ACS en EU-
staten die in principe tot doel heeft om de betrekkingen te normaliseren aan de hand van een duidelijk 
omschreven pakket van te realiseren doelstellingen, waar mogelijk vergezeld van ondersteunende 
maatregelen gericht op het aanpakken van geconstateerde problemen (bijvoorbeeld herstel van de 
constitutionele orde of het houden van open, eerlijke en vrije verkiezingen). Zoals aangeven kan, 
indien nodig, de uitvoering van het Verdrag ook geheel of gedeeltelijk opgeschort worden als reactie op 
geconstateerde gebreken. Hoewel dit een wederkerige procedure is, werd zij in de praktijk tot nu toe 
uitsluitend door de EU geïnitieerd om maatregelen te nemen naar aanleiding van een acute crisis in een 
individueel ACS-land.
27 In bijlage 9 van de al aangehaalde IOB-evaluatie worden vijftien gevallen genoemd die tussen 2000 en 
2009 zouden hebben plaatsgevonden. J. Bossuyt, C. Rocca, B. Lein, in hun Political Dialogue and Human 
Rights under Article 8 of the Cotonou Agreement, Brussels, European Union, 2014, pp. 13-14, telden 6 
gevallen tussen 2008 en 2013.
19
