8 Financiële middelen 
In deze beleidsdoorlichting zijn de bevolkingsonderzoeken meegenomen die vallen 
onder het ziektepreventiebeleid van het ministerie van VWS en gefinancierd worden 
vanuit artikel 1 van de VWS-begroting. De financiering vindt voor het belangrijkste 
deel plaats vanuit de Subsidieregeling publieke gezondheid (Spg). Het CvB stuurt de 
onderzoeken aan in opdracht van het ministerie van VWS.  
 
Niet alle landelijke screeningsprogramma’s zijn meegenomen in de beleidsdoorlichting, 
omdat het criterium hiervoor is dat ze gefinancierd moeten worden vanuit artikel 1 
van de begroting van VWS. De hielprik is hierop een uitzondering (financiering vanuit 
de AWBZ), maar deze wordt vanaf 2015 wel door VWS betaald. 
Bepaling bedragen 
Het subsidiebedrag voor de preventieprogramma’s wordt in essentie bepaald door een 
P*Q-regeling (= een door het CvB berekend en door de minister vastgesteld bedrag * 
het aantal verrichte onderzoeken). Het tarief voor het bevolkingsonderzoek naar 
baarmoederhalskanker is nader verfijnd, omdat het ook rekening houdt met 
herhaalonderzoeken en tarieven die worden vastgesteld door de Nederlandse 
Zorgautoriteit (NZa), voor delen in het proces van het bevolkingsonderzoek die door 
zorgverleners (huisartsen en pathologische laboratoria) worden uitgevoerd. 
Ontwikkeling jaarlijkse kosten 
Een uitsplitsing van de kosten van de screeningen in dit onderzoek is opgenomen in 
tabel 8. 
tabel 8 Bijdragen VWS Ziektepreventiebeleid 2009 - 2013 / Bevolkingsonderzoeken 
 Begrotingsuitgaven x 1.000 euro 
Bevolkingsonderzoeken 2009 2010 2011 2012 2013 
Landelijke regie en kennisinfrastructuur RIVM/CvB 6.762 6.495 6.262 5.982 6.518 
Borstkanker 52.672 52.068 55.897 62.621 64.227 
Baarmoederhalskanker 30.250 28.660 29.380 29.226 30.850 
Familiaire hypercholesterolemie 1.735 1.735 1.753 2.031 2.032 
Darmkanker * 0 0 0 0 5.280 
Neonatale hielprikscreening ** - - - - - 
Totale uitgaven Bevolkingsonderzoeken 91.419 88.958 93.292 99.860 108.907 
 Bron: VWS         * Gestart in 2013.        ** Wordt betaald vanuit de AWBZ. 
Voor het voeren van de landelijke regie en het onderhouden van de 
kennisinfrastructuur wordt het CvB gefinancierd door het ministerie van VWS. De 
financiering hiervoor bedraagt circa € 6,5 miljoen op jaarbasis (2013). 
 
De uitvoering van de bevolkingsonderzoeken (exclusief darmkanker- en 
hielprikscreening) kost op jaarbasis ongeveer € 97 miljoen. De jaarlijkse kosten voor 
de verschillende screeningsprogramma’s en de landelijke regie blijven stabiel. Alleen 
de kosten voor de borstkankerscreening zijn vanaf 2012 met 12% gestegen. Deze 
stijging wordt grotendeels veroorzaakt door de digitalisering van het onderzoek en 
door de toename van de omvang van de doelgroep (vergrijzing). 
Vanaf 2013 regisseert het CvB ook de darmkankerscreening, dit leidt tot een stijging 
van de regiekosten.  
 
 71 
C10949
