In het advies ‘Het individuele, collectieve en publieke belang van vaccinatie’ uit 2013 
constateert de Gezondheidsraad dat het tot dan toe goed mogelijk is gebleken door 
gebruik te maken van het beoordelingskader, het belang van (nieuwe) vaccinaties 
voor publieke vaccinatieprogramma’s te beoordelen. Aan de hand van het 
beoordelingskader adviseerde de Gezondheidsraad om via het 
Rijksvaccinatieprogramma alle meisjes van 12 jaar te vaccineren tegen 
baarmoederhalskanker (2008), alle zuigelingen te vaccineren tegen hepatitis B (2009) 
en pneumokokkenziekte (2010) en alle kinderen van ouders die geboren zijn in een 
land waar de tuberculose-incidentie hoger is dan 50 per 100.000 personen per jaar, te 
vaccineren tegen tuberculose (2011). 
 
Tegelijkertijd constateerde de Gezondheidsraad dat er gezondheidswinst blijft liggen 
doordat vaccins buiten de publieke vaccinatieprogramma’s weinig worden benut.  
Met enige regelmaat komen er nieuwe vaccins beschikbaar. Voor preventie van 
waterpokken, gastro-enteritis door rotavirusinfectie en gordelroos bijvoorbeeld 
bestaan er tegenwoordig werkzame vaccins. Toch worden ze in Nederland bijna niet 
gebruikt. Daardoor blijft gezondheidswinst liggen. 
Formeel zijn er geen belemmeringen om de vaccins te gebruiken. Ze zijn positief 
beoordeeld door de geneesmiddelenautoriteiten en in principe beschikbaar voor artsen 
en patiënten. Het geringe gebruik van de vaccins berust waarschijnlijk op gebrek aan 
kennis van en ervaring met vaccinatie bij artsen, beperkte bekendheid bij het grote 
publiek, en het gegeven dat de vaccins niet zijn opgenomen in het basispakket 
ziektekostenverzekeringen of anderszins vergoed worden. De Gezondheidsraad 
adviseert één algemeen beoordelingskader te hanteren voor alle vaccins. In de ‘brief 
vaccinatiezorg’ van juli 2014, zegt de minister aan de Tweede Kamer toe de 
Gezondheidsraad en Zorginstituut Nederland te verzoeken om een formeel 
samenwerkingsverband aan te gaan in de vorm van een BeoordelingsKamer Vaccins 
(BKV). Door deze samenwerking kunnen (kosten)effectiviteit en 
toepassingsmogelijkheden van een vaccin in zijn volle breedte en vanuit verschillende 
invalshoeken worden beoordeeld.  
 
Veranderingen in het RVP 
De grootste verandering in het RVP, die sinds 2008 heeft plaatsgevonden, is de HPV-
vaccinatie tegen baarmoederhalskanker voor meisjes van 12 jaar. Deze vaccinatie is 
in 2009 toegevoegd aan het RVP. Daarnaast zijn er wijzigingen geweest in de hepatitis 
B-vaccinatie, het pneumokokkenvaccin en het aantal vaccinatiemomenten. 
 
Financiering RVP 
De minister van VWS heeft besloten om de RVP-financiering niet langer via de AWBZ 
te regelen en het RVP wettelijk te gaan verankeren door opname in de Wet publieke 
gezondheid. In 2013 is het ministerie van VWS de werkzaamheden daarvoor gestart. 
109
Beoogd is de wijzigingen van de Wpg per 2018 te laten ingaan. 
  
                                                 
109
 Conyn MAE. Terugblik RVP 2013. RIVM, Bilthoven 2014. 
108  
C10949
