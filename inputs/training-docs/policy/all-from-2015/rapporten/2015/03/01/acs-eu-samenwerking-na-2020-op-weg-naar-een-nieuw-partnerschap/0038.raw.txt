Voor een toekomstige ACS–EU-relatie is het dus wenselijk dat overkoepelende elementen, 
zoals coherentie tussen economische samenwerking, handel, ontwikkelingshulp 
en politieke dialoog, en fundamentele waarden op het gebied van mensenrechten, 
de rechtsstaat en goed bestuur, en de ontwikkelingsdimensie van de EPAs, worden 
overgenomen in een vervolgovereenkomst, die liefst een gelijkwaardige juridische garantie 
zou moeten bieden als het Verdrag van Cotonou. Daarbij moet zo concreet mogelijk 
worden aangegeven hoe de genoemde overkoepelende elementen gerealiseerd kunnen 
worden. Voor mensenrechten is dat al in voldoende detail vastgelegd in het Verdrag van 
Cotonou, voor coherentie nog niet. 
Landen en Gebieden Overzee
Al vaker is voorgesteld om de status van LGO’s niet langer te scheiden van die van 
ultraperifere gebieden (UPG’s). Daarmee zouden LGO’s onder Europees regionaal beleid 
gebracht kunnen worden en zou steun aan hun ontwikkeling kunnen worden geﬁnancierd 
uit de regionale structuurfondsen van de EU. Het LGO-besluit 2013 bevat enige 
aanknopingspunten voor een geleidelijk reduceren van de verschillen.
De AIV adviseert steun te verlenen aan dit voorstel om niet langer onderscheid te maken 
tussen LGO’s en UPG’s en hierop anticiperend de Caraïbische landen van het Koninkrijk 
te ondersteunen wanneer aansluiting gewenst lijkt bij de voor UPG geldende regelingen, 
dan wel de overgang naar deze status te maken.
Specifieke rol van Nederland
De AIV wijst erop dat Nederland, door middel van een constructief-kritische opstelling, 
een verschil kan maken in de discussies over de toekomst van ACS–EU-betrekkingen na 
2020. De reputatie van Nederland op het terrein van internationale samenwerking en 
vooruitstrevende rol ten aanzien van coherentie tussen hulp, handel, economische en 
politieke samenwerking, en de concretisering daarvan in de vorm van het samenbrengen 
van handel en ontwikkelingshulp onder één minister, dragen daar allemaal toe bij. Ook 
de brokering rol die Nederland in het moeilijke onderhandelingsdossier van de Economic 
Partnership Agreements op zich genomen heeft en die door beide zijden positief 
gewaardeerd is, biedt een basis om een constructieve rol te spelen in het traject naar 
een post-Cotonou samenwerkingskader. 
De positie van Nederland zou zelfs van strategische betekenis kunnen worden gezien 
het feit dat Nederland in de eerste helft van 2016 Voorzitter van de Raad van de EU 
zal zijn. Juist in die periode zullen de uitkomsten van de consultaties en mogelijk 
ook de implicaties daarvan duidelijk worden. De rol van Nederland als voorzitter, de 
inzet van minister Ploumen op het terrein van ACS–EU-handel en het mandaat van 
Commissaris Mimica zouden daarbij synergie kunnen geven. De AIV ziet het Nederlands 
voorzitterschap als een belangrijke kans om speciﬁeke prioriteiten uit het Nederlandse 
beleid voor EU-ontwikkelingssamenwerking, zoals coherentie, te agenderen in de 
onderhandelingen. 
Kenmerkend voor het Verdrag van Cotonou tot nu toe is immers dat het de relatie 
tussen economische samenwerking, handel, ontwikkelingshulp en politieke dialoog 
inhoudelijk goed regelt. Coherentie is ook opgenomen in het Verdrag van Lissabon 
(artikel 208), in relatie tot beleidsterreinen die van invloed zijn op ontwikkelingslanden, 
zoals landbouw, visserij, energiebeleid en klimaatverandering. De gedachte is dat men 
niet met de ene hand wegneemt wat men met de andere hand geeft. De integrale 
benadering van de ontwikkelingsproblematiek die het Verdrag van Cotonou voorstaat, 
biedt een goed kader om verder uitvoering te geven aan beleidscoherentie. 
39
