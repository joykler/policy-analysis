Rijksvaccinatieprogramma 
Op basis van de bevindingen kunnen we concluderen dat de doelen van het RVP, 
namelijk het inrichten van een kwalitatief hoogwaardig Rijksvaccinatieprogramma en 
het in stand houden van een hoge vaccinatiegraad, in hoge mate worden behaald. 
Voor de meeste vaccinaties in het RVP is bij introductie in het verleden geen analyse 
van de kosteneffectiviteitsverhouding uitgevoerd. Aangezien de vaccinaties in hoge 
mate effectief zijn en de kosten van vaccinatie betrekkelijk gering zijn, oordeelde de 
Gezondheidsraad in 2007 dat aannemelijk is dat de kosteneffectiviteitsverhouding 
gunstig is. Op basis van het voorgaande kunnen we concluderen dat het 
Rijksvaccinatieprogramma doeltreffend en doelmatig is. 
Voor beslissingen over de samenstelling van het Rijksvaccinatieprogramma wordt 
gebruik gemaakt van de adviezen van de Gezondheidsraad. De uitvoering van het RVP 
is goed georganiseerd en de vaccinaties zijn op laagdrempelige wijze beschikbaar. De 
vaccinatiegraad is zeer hoog. Alleen voor de HPV-vaccinatie is de vaccinatiegraad 
relatief laag. De acceptatie van de vaccinaties is een belangrijk aandachtspunt. 
Een recente evaluatie van de uitvoering van het RVP is niet beschikbaar. De 
geraadpleegde deskundigen voor de beleidsdoorlichting uiten zich weliswaar positief 
over het Rijksvaccinatieprogramma. Ook zij benoemen de communicatie over de 
vaccinaties als aandachtspunt, maar zien bij het CIb ook goede ontwikkelingen op dit 
vlak. Een ander punt van aandacht is de structuur van het RVP (vaccinatie vooral 
gericht op kinderen) die drempels op kan werpen voor het toevoegen van andere 
typen vaccinaties, bijvoorbeeld voor ouders van jonge kinderen. De huidige 
ontwikkelingen in de discussie over vaccinatie spelen hierop in.  
 
Nationaal programma grieppreventie 
Op basis van de beschikbare gegevens kunnen we concluderen dat het beoogde doel, 
namelijk het beschermen van kwetsbare groepen tegen (de ernstige gevolgen van) 
griep wordt bereikt. Het NPG heeft een hoog bereik onder de doelgroepen en het 
vaccinatiepercentage is internationaal gezien hoog, bij een systeem waarin 
vrijwilligheid een belangrijk gegeven is. De Gezondheidsraad heeft recent op basis van 
beschikbare kennis getoetst of de vaccinatie voor gezonde 60-plussers nog voldoet 
aan de beoordelingscriteria van ziektelast, effectiviteit en doelmatigheid en kwam 
daarbij tot een positief oordeel. Daarmee is ingespeeld op nationale en internationale 
discussies over het nut van de griepvaccinatie. Op basis van het voorgaande kunnen 
we concluderen dat het NPG doeltreffend en doelmatig is. Wel benoemde de 
Gezondheidsraad ook dat beter inzicht in effectiviteit en doelmatigheid van de 
griepvaccinatie voor gezonde ouderen wenselijk is. 
Alhoewel er geen onafhankelijke evaluatie beschikbaar is van de uitvoering van het 
NPG, geven de beschikbare evaluaties van de subsidieregeling publieke gezondheid en 
het Centrum voor bevolkingsonderzoek, de documenten van het RIVM en de mening 
van de geraadpleegde deskundigen, een grotendeels positief beeld van de wijze 
waarop het NPG is georganiseerd en wordt uitgevoerd. 
 
Aanvullende seksuele gezondheidszorg 
De organisatie en uitvoering van de ASG is in de afgelopen jaren enkele keren 
geëvalueerd. Uit de evaluaties komt een positief beeld naar voren over de uitvoering 
van de ASG en de behaalde resultaten wat betreft het aantal opgespoorde soa’s en de 
vindpercentages. In 2013 werden ruim 23.000 soa’s geconstateerd bij circa 20.000 
personen. Het vindpercentage was 14,7%. Er is uit de evaluaties geen informatie 
beschikbaar over de kosteneffectiviteit van de ASG. 
 
140  
C10949
