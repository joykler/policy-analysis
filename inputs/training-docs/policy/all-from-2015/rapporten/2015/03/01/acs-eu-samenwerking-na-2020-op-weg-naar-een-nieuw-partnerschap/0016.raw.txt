van de Hoge Vertegenwoordiger te ondersteunen door een eigen Europese diplomatieke 
dienst. Hiermee wordt, zo is de bedoeling, de integratie van ontwikkelingssamenwerking, 
hulp en handel beter ingebed in de institutionele structuur voor samenwerking met 
derde landen.
Door de EU zijn aparte regelingen getroffen en budgetten vastgesteld voor steun aan 
haar buurlanden in het zuiden en oosten. Deze zijn bedoeld om samenwerking te 
bevorderen op een breed scala aan terreinen. Ook werden samenwerkingsrelaties 
aangegaan met landen in Azië en Latijns-Amerika. Grote verschillen tussen deze relaties 
en die met de ACS-landen zijn dat de relaties met deze landen niet altijd zijn gebaseerd 
op een veelomvattend wederzijds bindend verdrag, dat de groepsbenadering (zoals 
bij de ACS) slechts mondjesmaat wordt toegepast, dat hulp unilateraal door een EU-
instrument wordt vastgesteld en dat programma’s uiteindelijk door EU-instituties worden 
goedgekeurd en gecontroleerd. In de ACS–EU-samenwerking is hiervoor een gezamenlijk 
institutioneel kader beschikbaar waardoor er een hoger niveau van eigenaarschap door 
de ACS-landen wordt ervaren.
In het vorige hoofdstuk werd gesteld dat de EU al enige tijd wordt geconfronteerd met 
nieuwe ﬁnanciële en economische concurrentie vanuit onder meer de BRICS-landen, 
die zich bijvoorbeeld in Afrika meer en meer manifesteren. Dit dwingt de EU om zich 
strategisch te beraden op haar positionering op het wereldtoneel. De historische banden 
met de ACS-landen kunnen hierbij beschouwd worden als een potentieel pluspunt, mits 
correct in stelling gebracht.
III.2 Reflecties binnen de ACS over de toekomstige koers
Ook de ACS-groep is onderhevig aan nieuwe interne ontwikkelingen. Men is niet 
teruggeschrokken voor een proces van soul-searching, waarbij vanuit verschillende 
geledingen van de organisatie fundamentele vragen werden gesteld bij de missie en 
doelstellingen van de organisatie, haar identiteit en politieke opstelling en de effectiviteit 
van de bijbehorende beheersorganen.
De ACS is zich bewust van de snelle veranderingen op wereldniveau en staat open voor 
bredere samenwerking in internationaal verband, niet alleen met de EU maar ook bilateraal 
met opkomende economieën en in zuid-zuid relaties. Vooral ten aanzien van vraagstukken 
als arbeidsmigratie, duurzaam gebruik van grondstoffen en klimaatverandering is de 
gedachte dat deze op overstijgend niveau moeten worden aangepakt, waarbij de EU een 
belangrijke rol kan spelen vanwege het wederzijdse belang en de beschikbare expertise op 
deze beleidsterreinen.
De ACS lijkt zich minder exclusief op Europa te willen richten, maar ziet de historische 
band met de EU wel als een belangrijke factor om in de toekomst ook samenwerking 
op mondiaal niveau te bevorderen. De ACS heeft niet geschuwd om daarbij ook kritisch 
te kijken naar de vertaling van deze ambities naar het eigen institutionele niveau en 
vragen te formuleren die in het verlengde liggen van zo’n ambitie. Op dit moment wordt 
bijvoorbeeld onderzocht of het secretariaat van de ACS met eigen middelen kan worden 
bekostigd middels het berekenen van contributies door lidstaten en het instellen van 
een donatiefonds.
17
