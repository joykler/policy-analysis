Samenvatting en conclusies  
In deze beleidsdoorlichting zijn binnen het terrein Infectieziektebestrijding de 
volgende vier deelterreinen onderscheiden: 
• Landelijke kennisinfrastructuur en regierol 
• Rijksvaccinatieprogramma (RVP) 
• Nationaal Programma Grieppreventie (NPG) 
• Aanvullende Seksuele Gezondheidszorg (ASG) 
 
In dit concluderende hoofdstuk geven we antwoord op de hoofdvragen van de 
beleidsdoorlichting. Aan de orde komen de volgende onderwerpen: 
A. Motivering van het gevoerde beleid: aanleiding voor het beleid, 
verantwoordelijkheden van actoren 
B. Het beleidsterrein en de bijbehorende uitgaven: beleidsdoelen, ingezette 
instrumenten en uitgaven 
C. Overzicht eerder uitgevoerd onderzoek 
D. De doeltreffendheid en doelmatigheid van het gevoerde beleid 
E. Besparingsmogelijkheden 
 
A. Motivering van het gevoerde beleid 
 
Aanleiding voor het beleid 
In algemene zin wordt de bescherming van de bevolking tegen infectieziekten van 
oudsher gezien als een belangrijke taak van de overheid.  
Een belangrijke aanleiding voor de nieuwe Wet publieke gezondheid in 2008 was de 
vernieuwde Internationale Gezondheidsregeling (IGR) van de WHO uit 2005. 
Aanleiding voor de totstandkoming van de IGR waren mondiale dreigingen van 
infectieziektecrises, zoals het SARS-virus en de vogelgriep. Hierdoor ontstond een 
behoefte aan meer centrale sturing bij een dergelijke crisis. 
 
Voor alle deelterreinen geldt dat de aanleiding voor het beleid nog actueel is. In de 
periode sinds 2008 waren de nieuwe influenza A (ook bekend als Mexicaanse griep) en 
de Q-koorts belangrijke voorvallen op het vlak van infectieziekten in Nederland. Een 
recente internationale dreiging is de Ebola-uitbraak in West-Afrika (2014 tot heden). 
De ziektes waartegen vaccinatie plaatsvindt, komen nog steeds voor in en/of buiten 
Nederland, waardoor vaccinaties van belang blijven. Het nut van de vaccinaties is een 
onderwerp waar de Gezondheidsraad advies over uitbrengt (voor zowel RVP als NPG). 
Deze adviezen worden overgenomen in het beleid. Ook seksueel overdraagbare 
aandoeningen (soa’s) komen nog steeds veel voor in Nederland, waardoor aandacht 
voor soa-bestrijding van belang blijft. 
 
Verantwoordelijkheden van actoren 
De Gezondheidsraad is van oordeel dat het creëren van bescherming tegen ernstige 
infectieziekten bij uitstek een taak van de overheid is. Die verantwoordelijkheid geldt 
juist daar waar de bedreiging voor de gezondheid groot is en individuen (en hun 
ouders) minder goed in staat zijn om zelf voor bescherming zorg te dragen. 
Bij het Rijksvaccinatieprogramma speelt bovendien een rol dat in de meeste gevallen 
niet alleen de gevaccineerde zelf wordt beschermd, maar ook de overdracht van de 
bacterie of het virus in de samenleving als geheel erdoor wordt verminderd. Zodoende 
hebben ook mensen die niet gevaccineerd zijn of die onvoldoende op de vaccinatie 
 135
