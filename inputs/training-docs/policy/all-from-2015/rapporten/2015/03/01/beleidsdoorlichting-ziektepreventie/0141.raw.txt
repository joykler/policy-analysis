Op basis van de bevindingen en adviespunten uit de evaluaties is het beleid 
bijgesteld. Naast inhoudelijke wijzigingen, is ook aandacht besteed aan de beheersing 
van de kosten van de regeling, die in de loop der jaren hoger werden doordat het 
gebruik van de regeling toenam. Daarom is de regeling aangescherpt en is een 
financieel plafond ingesteld. 
 
Over de procesdoelstellingen van een landelijk dekkend netwerk en laagdrempeligheid 
wordt in de evaluaties een positief oordeel gegeven. In de evaluaties is echter geen 
informatie opgenomen over de bekendheid en het bereik van de regeling onder de 
doelgroep. Wel blijkt uit de beschikbare gegevens dat de regeling daadwerkelijk een 
aanvullende rol heeft op de reguliere gezondheidszorg. De regeling leidt dus tot de 
opsporing en behandeling van meer soa’s. 
 
Over de resultaten en effecten van de seksualiteitshulpverlening is weinig kennis 
beschikbaar vanuit de evaluaties. In de evaluaties wordt vooral ingegaan op het 
aantal Sense-consulten en de ervaringen van medewerkers van de uitvoerende 
organisaties. Op basis van de kwalitatieve gegevens uit de evaluaties komt een 
positief beeld over het proces naar voren. 
 
Op basis van het voorgaande kunnen we concluderen dat de ASG doeltreffend is voor 
het opsporen van soa’s in aanvulling op de reguliere gezondheidszorg. Over de 
doeltreffendheid van de seksualiteitshulpverlening is weinig kennis beschikbaar. Over 
de doelmatigheid van de ASG is geen informatie beschikbaar. Wel zijn op basis van 
evaluatieonderzoek keuzes gemaakt met als doel om de kosten van de regeling te 
beperken, zonder de effectiviteit sterk te verminderen. 
 
E. Besparingsmogelijkheden 
 
De minister van Financiën heeft aan de Tweede Kamer toegezegd dat ook de volgende 
vraag in beleidsdoorlichtingen zal worden beantwoord: Wat zijn de mogelijkheden om 
te komen tot een besparing van 20% en wat zijn maatschappelijke gevolgen daarvan? 
 
Een besparing van 20% op het terrein van infectieziektebestrijding komt overeen met 
een bedrag van circa 30 miljoen euro per jaar. Dit is bijvoorbeeld het totale budget 
voor de aanvullende seksuele gezondheidszorg en de helft van het budget van het 
Centrum Infectieziektebestrijding of de helft van de kosten van het NPG. 
 
Aandacht voor kostenbesparing 
In de afgelopen jaren zijn reeds bezuinigingsrondes toegepast op de partijen die 
betrokken zijn bij de uitvoering van de kennisinfrastructuur (CIb, organisaties die 
subsidie ontvangen vanuit kaderregeling VWS). Binnen het NPG is door het Centrum 
voor bevolkingsonderzoek kritisch gekeken naar mogelijkheden om kosten te 
beheersen. Een groot deel van de kosten van het NPG betreffen de kosten voor de 
toediening van het vaccin door huisartsen.  
Voor het Rijksvaccinatieprogramma liggen de financiële middelen voor een groot deel 
buiten artikel 1 van de VWS begroting. De financiering van de uitvoering van het RVP 
verliep tot 1 januari 2015 via de AWBZ. Hier is bovendien sprake van een grote 
verwevenheid met de Jeugdgezondheidszorg, aangezien de vaccinatie op de 
consultatiebureaus plaatsvindt. 
Door het aanbieden van vaccinaties aan grote doelgroepen en de jarenlange ervaring 
met vaccinatie, zijn de kosten per vaccinatie relatief laag.  
 
 141
