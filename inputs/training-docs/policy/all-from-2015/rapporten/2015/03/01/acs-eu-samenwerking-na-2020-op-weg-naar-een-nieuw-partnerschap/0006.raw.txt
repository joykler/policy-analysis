I Inleiding
De betrekkingen tussen de Europese Unie (EU) en landen in Afrika, het Caraïbisch 
Gebied en de Stille Oceaan (ACS) voeren terug tot 1957. Destijds maakte de oprichting 
van de voorloper van de EU, de Europese Economische Gemeenschap (EEG), een 
regeling noodzakelijk voor de relaties met de toenmalige overzeese delen van de vier 
betrokken EEG-lidstaten: België, Frankrijk, Italië en het Koninkrijk der Nederlanden. Dit 
onderwerp was een belangrijk punt in de laatste fase van onderhandelingen en op enig 
moment zelfs een breekpunt. Uiteindelijk werd besloten tot een gezamenlijke aanpak 
van de relaties met deze zogeheten ‘landen en gebieden overzee’ (LGO’s), inclusief de 
ﬁnanciering van hun ontwikkeling.
Aldus voorzag het oprichtingsverdrag van de EEG in een associatieregeling die tot doel 
had om de economische en sociale ontwikkeling van deze LGO’s te bevorderen en om 
1
hun economische banden onderling en die met de EEG te verankeren.
In de periode die daarop volgde, werden de meeste van deze geassocieerde landen 
onafhankelijke soevereine staten. Omdat zij dientengevolge de status van LGO verloren, 
moest een nieuwe associatie bij verdrag worden geregeld. Dit gebeurde in de met hen 
gesloten Conventies van Yaoundé (1963-1975) en van Lomé (1975-2000).
In 1973 trad het Verenigd Koninkrijk toe tot de EEG en moest er een manier worden 
gevonden om ook het grote aantal landen dat deel uitmaakte van het Gemenebest 
te verbinden aan de EEG. Een aantal geassocieerde landen nam het voortouw om te 
komen tot gemeenschappelijke afspraken en aldus sloten 22 voormalige Britse koloniën 
zich aan. Het Georgetown Agreement, dat de oprichting van de ACS-groep als zodanig 
2
regelt, stamt uit 1975.
De associatie van de ACS-landen met de EU op basis van de genoemde opeenvolgende 
verdragen stamt dus af van het oorspronkelijke Verdrag van Rome uit 1957 en is 
verankerd in het Gemeenschapsrecht van de EU (acquis communautaire).
De samenwerking tussen de ACS en de EU kreeg een vervolg toen partijen een 
partnerschapsovereenkomst afsloten in Cotonou in 2000. In lijn met eerdere conventies 
heeft het Verdrag van Cotonou tot doel om bij te dragen aan armoedevermindering en de 
3
geleidelijke integratie van de ACS-landen in de wereldeconomie. De lat kwam evenwel 
hoger te liggen doordat zwaarder en explicieter werd ingezet op politieke dialoog. 
Die zou zich in de loop der jaren naast mensenrechten, waar al eerder aandacht aan 
werd besteed, gaan uitstrekken over een brede waaier van andere onderwerpen zoals 
klimaatverandering, milieu, migratie, het Internationaal Strafhof en gendervraagstukken.
1 EEG Verdrag, 1957, artikel 131.
2 Zie: <http://www.caricom.org/jsp/secretariat/legal_instruments/georgetownagreementonacp.
jsp?menu=secretariat>.
3 Artikel 1, Partnerschapsovereenkomst tussen de leden van de Groep van Staten in Afrika, de Caraïben en 
de Stille Oceaan enerzijds, en de Europese Gemeenschap en haar lidstaten anderzijds, ondertekend te 
Cotonou op 23 juni 2000, Tractatenblad 2001, no. 57, p. 3.
7
