In vergelijking met andere bevolkingsonderzoeken is het voor het 
hielprikprogramma minder goed mogelijk om de effectiviteit met gangbare 
parameters zoals sterftereductie en QALY’s op een kwantitatieve wijze tot 
uitdrukking te brengen. Simpelweg omdat de studies die deze cijfers zouden 
kunnen leveren niet of nauwelijks voorhanden zijn.  
 
Al met al concluderen we dat de meeste doelen die worden beoogd door middel van de 
hielprikscreening worden gehaald. De vastgestelde streefwaarden voor deelname en 
tijdigheid werden in 2012 niet gehaald.  
E. Besparingsmogelijkheden 
In deze beleidsdoorlichting is ook een vraag opgenomen omtrent 
besparingsmogelijkheden. De vraag is wat de mogelijkheden zijn om een besparing op 
de uitgaven te realiseren van 20%, en daaraan gekoppeld de vraag: als dat kan, wat 
zijn dan de maatschappelijke gevolgen van een dergelijke besparing? 
 
De totale uitgaven over 2013 bedragen 109 miljoen euro. Een besparing van 20% op 
deze uitgaven komt neer op bijna 22 miljoen euro. Een dergelijke besparing is niet te 
realiseren zonder een volledig bevolkingsonderzoek af te schaffen. De 
maatschappelijke gevolgen van het schrappen van een bevolkingsonderzoek zijn 
groot. Deze onderzoeken zijn immers opgezet om op groepsniveau gezondheidswinst 
te realiseren en zoveel mogelijk kosten in de curatieve zorg te vermijden. 
 
Als verantwoordelijke voor de uitvoering let RIVM-CvB op de kosten die hiermee zijn 
gemoeid. In uitvoeringstoetsen wordt bepaald wat de meest efficiënte wijze van 
uitvoering is. Partijen die betrokken zijn bij de uitvoering worden aangespoord om 
scherp te budgetteren. Wanneer het CvB mogelijkheden ziet om screeningen anders in 
te richten waardoor besparingen bereikt kunnen worden zonder in te boeten op de 
kwaliteit van de onderzoeken, dan gebeurt dit (bijvoorbeeld bij het onderzoek naar 
baarmoederhalskanker). Het ministerie van VWS stuurt sterk op doelmatigheid. 
Daarmee wordt gezegd dat er eigenlijk te weinig financiële ruimte is voor extra’s en er 
zeker geen ruimte is om te bezuinigen zonder afbreuk te doen aan de kwaliteit van de 
onderzoeken. 
 
Concluderend kunnen we stellen dat er geen besparing van 20% te realiseren is op de 
bevolkingsonderzoeken zonder ingrijpende maatschappelijke gevolgen (namelijk 
gezondheidsverlies op populatieniveau). 
 
Wanneer extra geld beschikbaar zou komen 
Op dit moment is er in principe voldoende financiering voor de screeningen. Toch zijn 
extra investeringen volgens geïnterviewden nodig om mogelijkheden te vinden om 
procedures te versnellen om eerder innovaties toe te kunnen passen. Daarnaast zou 
geïnvesteerd kunnen worden in onderzoek naar de mate waarin men succesvol is bij 
het streven om burgers een geïnformeerde, bewuste keuze te laten maken voor of 
tegen deelname aan een screening. Als derde zou nog meer internationaal gekeken 
kunnen worden wat Nederland nog zou kunnen leren van landen die op ons vooruit 
lopen. 
 
 
 
 81 
C10949
