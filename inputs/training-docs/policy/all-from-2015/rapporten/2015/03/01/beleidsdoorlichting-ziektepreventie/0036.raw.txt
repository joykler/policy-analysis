De mogelijke gezondheidswinst van een bevolkingsonderzoek (voorselectie hoog 
risicogroep) moet uiteindelijk geëffectueerd worden in de curatieve zorg. De indruk 
bestaat dat na doorverwijzing van deelnemers na een ongunstige uitslag, de patiënten 
soms te lang in het zorgtraject blijven. Dit is een aandachtspunt. 
 
Wetgeving 
Een ander genoemd aandachtspunt is dat de screeningen nog niet goed zijn ingebed in 
wetgeving. Aanvankelijk was het de bedoeling dat deze inbedding plaats zou vinden in 
de Wet Publieke Gezondheid waarin de taken en verantwoordelijkheden voor de 
publieke gezondheid worden geregeld. 
De intentie is bij de volgende aanpassing van de Wpg de screeningen onder de Wpg te 
brengen.  
 
Financiering 
De financiering van de screeningen is voldoende, waarbij gestuurd wordt op 
doelmatigheid. Wanneer het ministerie van VWS financiële toezeggingen doet worden 
deze nagekomen. Dat gaat vooral goed binnen Publieke Gezondheid. Waar in 
samenwerking met andere beleidsdirecties overeenstemming bereikt moet worden en 
geld moet worden vrijgemaakt is dat soms lastig. 
 
Een lastig punt in de financiering is dat huisartsen en laboratoria voor hun diensten 
een NZa-tarief ontvangen. Deze tarieven kunnen onverwacht (fors) stijgen en dat 
zorgt voor problemen in de financiering.  
 
Barrières 
Tijdens de screening worden mensen met een ongunstige uitslag doorverwezen. Deze 
groep bestaat uit zowel terecht positieven als fout positieven. De screeningen zijn 
gratis, maar een eventuele follow-up is dat niet. Het eigen risico in de zorg stijgt en 
dit vormt in toenemende mate een drempel voor mensen die voor nader onderzoek - 
en eventueel behandeling - in de curatieve zorg terechtkomen.  
Burgers worden hierop wel gewezen in de uitnodiging voor deelname, maar wanneer 
ze hiermee achteraf worden geconfronteerd levert het soms toch boze reacties richting 
RIVM op. Gekeken moet worden of er een mogelijkheid is, of kan worden gevonden, 
om vervolgonderzoek naar aanleiding van een screeningsuitslag ook zonder kosten 
voor burgers aan te bieden. Voor coloscopie wordt bijvoorbeeld aangegeven dat je dit 
zou kunnen zien als een onderdeel van de screening. 
 
Communicatie 
Enkele partijen geven aan dat het bij de communicatie over de bevolkingsonderzoeken 
de vraag is of de communicatie voldoende is afgestemd op de allochtone- en lage 
sociaal economische status (SES) doelgroep. Deze doelgroepen kunnen moeite hebben 
om de (schriftelijke) informatie te begrijpen en zijn mogelijk gevoeliger voor berichten 
over eventuele bijwerkingen. Er is wel aandacht voor, maar enkele geïnterviewden 
geven aan dat dit wellicht beter kan.  
 
Wanneer extra geld beschikbaar zou komen 
Extra investeringen zijn volgens geïnterviewden nodig om mogelijkheden te vinden om 
procedures te versnellen om eerder innovaties toe te kunnen passen. Daarnaast zou 
geïnvesteerd kunnen worden in onderzoek naar de mate waarin men succesvol is bij 
het streven om burgers een geïnformeerde, bewuste keuze te laten maken voor of 
tegen deelname aan een screening. Als derde zou nog meer internationaal gekeken 
kunnen worden wat Nederland nog zou kunnen leren van landen die op ons vooruit 
lopen. 
36  
C10949
