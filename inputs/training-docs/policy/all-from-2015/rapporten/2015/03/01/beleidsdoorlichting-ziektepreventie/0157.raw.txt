Samenvatting en conclusies 
Deze deelrapportage omvat het onderdeel Jeugdgezondheidszorg van de 
Beleidsdoorlichting Ziektepreventie. Het gaat hier om het beleid van VWS dat wordt 
bekostigd vanuit artikel 1 van de begroting. Dat betreft: 
• het vaststellen van het basistakenpakket, en  
• de ondersteuning die aan professionals in de JGZ wordt verleend door het 
Nederlands Centrum Jeugdgezondheid (NCJ).  
De beleidsdoorlichting heeft betrekking op de jaren 2009 – 2013.  
 
In dit concluderende hoofdstuk geven we antwoord op de hoofdvragen van de 
beleidsdoorlichting. Aan de orde komen de volgende onderwerpen: 
A. Motivering van het gevoerde beleid: aanleiding voor het beleid, 
verantwoordelijkheden van actoren 
B. Het beleidsterrein en de bijbehorende uitgaven: beleidsdoelen, ingezette 
instrumenten en uitgaven 
C. Overzicht eerder uitgevoerd onderzoek 
D. De doeltreffendheid en doelmatigheid van het gevoerde beleid 
E. Besparingsmogelijkheden 
 
A. Motivering van het gevoerde beleid 
Aanleiding voor het beleid 
De Jeugdgezondheidszorg (JGZ) bestaat in Nederland al meer dan 100 jaar. In de 
beginjaren bestond de JGZ uit preventieve voorzieningen gericht op hygiëne en 
lichamelijke gezondheid. In een later stadium kwamen daar zaken als opvoeding en 
psychosociale ontwikkeling bij. Tegenwoordig strekt de JGZ zich uit over lichamelijke, 
psychosociale en cognitieve aspecten van de ontwikkeling die in samenhang worden 
bezien. Door de jaren heen is de relevantie van de JGZ algemeen erkend en nooit ter 
discussie gesteld. Wel zijn de taken van de JGZ en de invulling daarvan in de loop van 
de tijd telkens aangepast aan nieuwe opvattingen en inzichten ten aanzien van de JGZ 
en de ontwikkelingen in de maatschappij. 
Verantwoordelijkheden van actoren 
De Rijksoverheid heeft vanuit de Grondwet de taak om de volksgezondheid te 
bevorderen. Artikel 22.1 van de Grondwet luidt: De overheid treft maatregelen ter 
bevordering van de volksgezondheid. De minister van Volksgezondheid, Welzijn en 
Sport (VWS) is de eerstverantwoordelijke waar het gaat om het bevorderen van de 
volksgezondheid. De algemene beleidsdoelstelling van VWS is dan ook: ‘Een goede 
volksgezondheid, waarbij mensen zo min mogelijk bloot staan aan bedreigingen van 
hun gezondheid én zij gezond leven.’  
 
De minister van VWS is politiek verantwoordelijk voor de JGZ en stelt de inhoud van 
het basistakenpakket vast. De uitvoering hiervan is in handen van de directie Publieke 
Gezondheid van het ministerie van VWS.  
 
De uitvoering van de JGZ is een verantwoordelijkheid van de gemeenten. Zij geven 
voor de uitvoering opdracht aan GGD’en of particuliere (zorg)organisaties. Het NCJ 
ondersteunt met financiering van VWS de JGZ-organisates en professionals bij de 
uitvoering van het basistakenpakket. VWS is verantwoordelijk voor de 
kennisinfrastructuur en financiert hiervoor programma’s bij ZonMw.  
 
 157
