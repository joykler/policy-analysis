Voorwoord 
 
De Beleidsdoorlichting Ziektepreventie betreft drie belangrijke terreinen van preventie 
die onder directe verantwoordelijkheid van het Ministerie van Volksgezondheid, 
Welzijn en Sport worden uitgevoerd, namelijk bevolkingsonderzoeken, 
infectieziektebestrijding, en jeugdgezondheidszorg. Deze Beleidsdoorlichting is in 
opdracht van het Ministerie uitgevoerd door een onderzoeksteam van Panteia, onder 
begeleiding van een stuurgroep onder mijn voorzitterschap. Het onderzoek heeft, 
behalve van een aantal interviews met betrokkenen en deskundigen, voornamelijk 
gebruik gemaakt van al eerder uitgevoerde evaluaties van specifieke deelterreinen. 
Het onderzoek van Panteia is naar mijn mening op zorgvuldige wijze uitgevoerd, 
waarbij ik heb kunnen vaststellen dat ook de benodigde distantie tot de opdrachtgever 
in acht is genomen. 
 
De bevindingen van het onderzoek laten zich in belangrijke mate lezen als een 
compliment aan de Nederlandse overheid, in het bijzonder het Ministerie van VWS. De 
uitgevoerde preventieprogramma’s zijn in het algemeen doeltreffend en doelmatig, en 
bereiken ruimschoots de gestelde doelen. Het is zonder meer aannemelijk dat met 
deze preventieprogramma’s een aanzienlijke gezondheidswinst wordt behaald. Ik zou 
daaraan kunnen toevoegen – op grond van ander onderzoek dan hier gerapporteerd – 
dat ook uit internationale vergelijkingen blijkt dat Nederland op het terrein van 
ziektepreventie een bovengemiddelde staat van dienst heeft. De beleidsdoorlichting 
laat verder zien dat er geen evidente mogelijkheden zijn om, met behoud van de 
gezondheidswinst, tot besparingen te komen. Hoewel deze goede resultaten zeker niet 
alleen op het conto van het Ministerie van VWS kunnen worden geschreven, heeft het 
Ministerie hieraan in belangrijke mate bijgedragen door een zorgvuldige regie, door 
gerichte investeringen in preventie-onderzoek, en door het creëren en in stand 
houden van instellingen die onderdelen van het beleid op voortreffelijke wijze 
uitvoeren. 
 
Tot zo ver het goede nieuws. Deze beleidsdoorlichting heeft echter ook enkele 
kritische noten te kraken. Ik pik de drie belangrijkste eruit. Uit de enkele jaren 
geleden uitgevoerde evaluatie van de bestrijding van de Q-koorts is gebleken dat het 
Ministerie van VWS hierbij is tekort geschoten in de bewaking van de publieke 
belangen, o.a. door onvoldoende tegenwicht te bieden aan de belangen van de 
agrarische sector. Als reactie op deze evaluatie is weliswaar de samenwerking op het 
terrein van risicoanalyse tussen het humane en veterinaire domein versterkt, maar 
onduidelijk blijft in hoeverre het fundamentele probleem daarmee is opgelost. De 
Minister van VWS zou zich, op alle terreinen van preventie, sterker kunnen en moeten 
profileren als de hoeder van het volksgezondheidsbelang, ook als dit botst met 
economische en andere belangen.  
 
Een tweede knelpunt betreft de traagheid in de besluitvorming die door deze 
beleidsdoorlichting wordt gesignaleerd, bijvoorbeeld als het gaat om de invoering van 
nieuwe of aanpassing van bestaande bevolkingsonderzoeken, of de introductie van 
nieuwe vaccins in het Rijksvaccinatieprogramma. Deze traagheid wordt door 
betrokkenen beschouwd als de – deels misschien onvermijdelijke – keerzijde van de 
grote zorgvuldigheid van besluitvorming in Nederland, maar het zou te gemakkelijk 
zijn om het bij die constatering te laten. Ieder jaar uitstel van een effectief 
preventieprogramma leidt immers tot honderden, soms duizenden vermijdbare 
ziektegevallen. Het zou goed zijn als de Minister van VWS een mechanisme creëert 
 3 
C10949
