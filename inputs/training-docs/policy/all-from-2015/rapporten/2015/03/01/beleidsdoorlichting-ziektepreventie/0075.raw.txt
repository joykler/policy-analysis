B. Het beleidsterrein en de bijbehorende uitgaven 
Beleidsdoelen 
Het doel van het beleid met betrekking tot bevolkingsonderzoek is primair het 
realiseren van gezondheidswinst op groepsniveau. De bevolkingsonderzoeken c.q. 
preventieprogramma’s zijn ingesteld om sterfte aan een bepaalde ziekte zoveel 
mogelijk te beperken. De ziekten kunnen met behulp van de bevolkingsonderzoeken in 
een vroeg stadium worden opgespoord. Hierdoor kunnen de ziektelasten voor 
individuen en de kosten van de behandeling voor de samenleving beperkt worden.  
De beleidsdoelen worden vastgesteld door de minister van VWS.  
Ingezette instrumenten 
Om de beleidsdoelen te realiseren worden de volgende instrumenten ingezet: 
• Bevolkingsonderzoek Borstkanker 
• Bevolkingsonderzoek Baarmoederhalskanker 
• Bevolkingsonderzoek Darmkanker 
• Bevolkingsonderzoek Familiaire Hypercholesterolemie 
• Neonatale Hielprikscreening 
Dit zijn niet alle bevolkingsonderzoeken die in Nederland worden uitgevoerd, maar alleen de 
bevolkingsonderzoeken die in deze beleidsdoorlichting zijn betrokken. 
Uitvoeringsdoelen 
Het doel van de bevolkingsonderzoeken naar borstkanker, baarmoederhalskanker, en 
darmkanker, is het (vroegtijdig) opsporen en behandelen van deze ziekten of 
voorstadia ervan, en het aldus realiseren van gezondheidswinst.  
Met het bevolkingsonderzoek naar Familiaire Hypercholesterolemie (FH) werd beoogd om 
mensen met FH op te sporen. Als deze ziekte vroegtijdig in de familie wordt ontdekt, 
kan er ook snel iets aan worden gedaan. Het ging hier om een tijdelijk onderzoek. De 
financiering vanuit VWS is stopgezet per ultimo 2013. De opsporing van FH is 
overgedragen aan de reguliere zorg.  
De uitvoeringsdoelstelling van de hielprikscreening is het in een vroeg stadium 
opsporen van ziekten, waardoor de ziektelast voor individuen en sterfte aan ziekten 
zoveel mogelijk kan worden voorkomen. Het niet of pas later ontdekken van een kind 
met een aandoening waarop gescreend wordt is ongewenst, omdat vroegtijdige 
behandeling belangrijk is om ernstige schade aan lichamelijke en geestelijke 
ontwikkeling te voorkómen of te beperken. 
 
Voor elk bevolkingsonderzoek geldt, naast de bovenstaande doelen, dat een belangrijk 
doel is dat individuen uit de doelgroepen een goed geïnformeerde keuze kunnen 
maken of zij wel of niet willen deelnemen.  
Uitgaven 
Niet alle landelijke screeningsprogramma’s zijn meegenomen in de beleidsdoorlichting, 
omdat het criterium hiervoor is dat ze gefinancierd moeten worden vanuit artikel 1 
van de begroting van VWS. De financiering vindt voor het belangrijkste deel plaats 
vanuit de Subsidieregeling publieke gezondheid (Spg). De hielprik is hierop een 
uitzondering (financiering vanuit de AWBZ), maar deze wordt vanaf 2015 wel door 
VWS betaald. 
Ontwikkeling jaarlijkse kosten 
Een uitsplitsing van de kosten van de screeningen in dit onderzoek is opgenomen in 
tabel 10. 
 75 
C10949
