V.2 Conclusies en aanbevelingen
Het belang van de toekomstige betrekkingen ACS–EU 
Gedurende de maar liefst 40 jaar van structurele internationale samenwerking tussen 
de ACS en de EU die sinds de eerste Conventie van Lomé van 1975 heeft vorm 
gekregen, hebben partijen betrouwbare relaties opgebouwd. In dat kader werd over 
vele belangrijke (en ook gevoelige) onderwerpen inhoudelijke overeenstemming bereikt. 
Geproﬁleerde en gemoderniseerde voortgezette samenwerking met de ACS biedt de 
EU naast de van oudsher al als belangrijk geziene mogelijkheden voor toegang tot 
natuurlijke hulpbronnen, een goede kans op geprivilegieerde economische en politieke 
samenwerking met bijna tachtig ontwikkelingslanden. Als die samenwerking, die in het 
verleden wellicht teveel is blijven steken in een pure ontwikkelingssamenwerkingsrelatie, 
strategischer zou gaan inzetten op het nastreven van gezamenlijke politieke doelen in 
de VN, dan zou dit de positie van de ACS en van de EU op het wereldtoneel kunnen 
versterken. Het is dus zeker in zowel het korte als lange termijnbelang van Europa om 
de historische en strategische belangen van partnerschap met de ACS-landen op waarde 
te schatten.
Bovenstaand idee lijkt het beste te verwezenlijken door samenwerking met de ACS-
landen als collectief. Dat neemt niet weg dat regionalisering een onomkeerbaar 
fenomeen vormt. Hierbij behoren het belang van groeiende regionale organisaties zoals 
de Afrikaanse Unie (AU). Die organisatie brengt niet alleen de Afrikaanse ACS-landen 
ten zuiden van de Sahara samen, maar omvat tevens de Afrikaanse landen in het 
noordelijke deel van het continent. De EU moet de comparatieve mogelijkheden van 
de AU en de ACS-groep zo goed mogelijk benutten, simultaan en vanuit een open en 
pluralistische benadering.
Op mondiaal niveau dient besluitvorming responsiever, inclusiever, participatiever en 
representatiever te worden én is het zaak de deelname van ontwikkelingslanden in global 
 
governance te versterken. Dit laatste punt is bij uitstek iets waar ACS–EU-samenwerking 
een bijdrage aan zou kunnen leveren, bijvoorbeeld als men erin slaagt het nastreven van 
gezamenlijke politieke doelen in de VN concreet en constructief gestalte te geven.
De AIV oordeelt dat het in de geest is van het huidige Verdrag om eventuele voortzetting 
van de ACS–EU-samenwerking expliciet te koppelen aan de SDG-agenda, inclusief het 
benoemen van het gemeenschappelijk belang in mondiaal beheer van publieke goederen 
en het verder vormgeven van een politieke dialoog over elementen uit die agenda. 
Er liggen relatief nieuwe mogelijkheden in de sfeer van natuurlijke hulpbronnen voor 
een verduurzamende economie (o.a. hernieuwbare energie uit land en zee, water en 
industriebeleid). Op dit terrein ligt potentieel voor meer uitwisseling van informatie over 
en eventueel zelfs afstemming van posities en gezamenlijk optreden in de toekomst.  
Met hun numerieke meerderheid in bepaalde internationale fora zouden de EU en de 
ACS-landen zo agendering en besluiten op mondiaal niveau wellicht sterker kunnen 
beïnvloeden. 
Vorm van de ACS–EU-samenwerking
Een van de belangrijke kenmerken van ACS–EU-samenwerking tot nu toe is dat die 
heeft plaatsgevonden op basis van verdragen. Het gegeven dat de inhoudelijke 
prioriteiten, instituties en procedures vastgelegd zijn in een voor langere tijd gezamenlijk 
afgesproken juridisch bindend document heeft het niveau van eigenaarschap, de 
voorspelbaarheid, de betrouwbaarheid en het gezag van de samenwerking goed gedaan. 
Hierop terugkomen zou door de ACS-groep en anderen wellicht uitgelegd worden 
37
