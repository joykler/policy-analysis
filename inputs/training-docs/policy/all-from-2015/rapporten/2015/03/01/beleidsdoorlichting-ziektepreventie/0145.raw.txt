1 Jeugdgezondheidszorg 
Dit deelrapport behandelt de jeugdgezondheidszorg. De basis hiervoor bestaat uit 
beschikbare evaluaties, monitors en beleidsstukken, aangevuld met enkele interviews 
met uitvoerende partijen en deskundigen vanuit het beleid en de wetenschap. 
1.1 Het beleidsterrein 
De Jeugdgezondheidszorg (JGZ) bestaat in Nederland al meer dan 100 jaar. In de 
beginjaren bestond de JGZ uit preventieve voorzieningen gericht op hygiëne en 
lichamelijke gezondheid. In een later stadium kwamen daar zaken als opvoeding en 
psychosociale ontwikkeling bij. Tegenwoordig strekt de JGZ zich uit over lichamelijke, 
psychosociale en cognitieve aspecten van de ontwikkeling die in samenhang worden 
bezien.  
 
Wanneer we uitgaan van artikel 1 van de begroting van het ministerie van VWS, 
omvat het beleidsterrein jeugdgezondheidszorg twee onderdelen, te weten: 
• De vaststelling van de inhoud van het Basistakenpakket voor de jeugdgezondheidszorg  
• De ondersteuning van JGZ-organisaties via een subsidie aan het Nederlands Centrum 
Jeugdgezondheid (NCJ). 
Deze twee onderdelen zijn dan ook onderwerp van deze beleidsdoorlichting. 
Relevantie 
Gemeenten zijn verantwoordelijk voor de uitvoering van de JGZ, waaronder het volgen 
van de lichamelijke, cognitieve en psychosociale ontwikkeling en preventieve 
screeningen bij kinderen van 0 tot 18 jaar. Daarmee vervult de JGZ een belangrijke 
rol in vroegsignalering van risico’s, korte interventies en verwijzing naar zwaardere- of 
andere vormen van hulpverlening. De JGZ doet dit voor individuele kinderen. 
Daarnaast ondersteunt de JGZ ouders met voorlichting en advies en adviseert ze over 
collectieve maatregelen. 
Het volgen en screenen van kinderen maakt het mogelijk om vroegtijdig in te grijpen, 
wat de ziektelast zo laag mogelijk houdt - of voorkomt - en de zorgkosten beperkt. De 
activiteiten van de JGZ voorkomen ziekten en kunnen bij kinderen schooluitval- en bij 
volwassenen productiviteitsverlies voorkomen.  
Door de jaren heen is de relevantie van de JGZ algemeen erkend en nooit ter discussie 
gesteld. Uiteraard zijn de taken van de JGZ en de invulling daarvan in de loop van de 
tijd telkens wel aangepast aan nieuwe opvattingen en inzichten ten aanzien van de 
JGZ en de ontwikkelingen in de maatschappij. 
Wettelijk kader  
Het aanbod van de JGZ is vervat in het zogenoemde Basistakenpakket (vanaf  
1 januari 2015 Basispakket genoemd). De minister van VWS stelt het 
Basistakenpakket JGZ vast. De Wet publieke gezondheid (Wpg) geeft gemeenten de 
verantwoordelijkheid voor de uitvoering van de JGZ. Financiering van de uitvoering 
van het Basistakenpakket vindt niet plaats vanuit artikel 1 van de VWS-begroting, 
maar via het gemeentefonds.  
 
Gemeenten laten de taken uit het Basistakenpakket uitvoeren door een private JGZ-
uitvoerder (thuiszorgorganisatie of stichting), door een Gemeentelijke 
Gezondheidsdienst (GGD) of een combinatie van deze partijen.  
  
 145
