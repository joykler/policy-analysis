Uitgaven 
De uitgaven van VWS op dit terrein zijn in de periode 2009 – 2013 gedaald van 211 
miljoen euro naar 2,3 miljoen euro. Die grote daling werd veroorzaakt door het feit 
dat vanaf 2012 de brede doeluitkering voor de Centra voor Jeugd en Gezin is 
overgeheveld naar het Gemeentefonds.  
De uitgaven in 2013 bestaan voor het overgrote deel uit de subsidie aan het 
Nederlands Centrum Jeugdgezondheid (circa 2 miljoen euro). Voor de overige 300.000 
euro gaat het om kleine bedragen die VWS uitgeeft in het kader van de ondersteuning 
van JGZ-organisaties en professionals bij invoering vernieuwingen en verbeteringen in 
de Jeugdgezondheidszorg. Voor het vaststellen van het basistakenpakket is geen 
aparte post opgenomen op de begroting van VWS. 
 
C. Overzicht eerder uitgevoerd onderzoek 
Hieronder geven we een samenvatting van de uitgevoerde evaluatieonderzoeken die 
relevant zijn voor het beleidsterrein jeugdgezondheidszorg. 
We onderscheiden: evaluaties van de JGZ en het basistakenpakket, de 
kosteneffectiviteit van de JGZ en een verkenning van de JGZ. Beschikbare bronnen 
vanaf 2006 zijn in het overzicht opgenomen. 
 
Evaluaties van (het Basistakenpakket) JGZ 
• Evaluatie JGZ (2006) 
• Een beknopte evaluatie van het Basistakenpakket Jeugdgezondheidszorg (2012) 
• Een stevig fundament. Evaluatie van het basistakenpakket jeugdgezondheidszorg (2013) 
De kosteneffectiviteit van de JGZ 
• Kosteneffectiviteit van de jeugdgezondheidszorg (2012) 
• Investeren in opvoeden en opgroeien loont!. Kosteneffectiviteit van de preventie van 
pedagogische, psychosociale en psychosomatische problematiek door de 
jeugdgezondheidszorg (2013) 
Verkenningen JGZ 
• Gezond opgroeien, Verkenning jeugdgezondheid (2014) 
 
Deze beleidsdoorlichting is geconcentreerd op de vaststelling van het 
basistakenpakket voor de JGZ en de ondersteuning die aan professionals in de JGZ 
wordt verleend door het Nederlands Centrum Jeugdgezondheidszorg (NCJ). 
 
De inhoud van het Basistakenpakket is uitgebreid door TNO geëvalueerd in 2012. De 
belangrijkste conclusie uit de evaluatie was dat het Basistakenpakket over het 
algemeen goed voldoet. De evaluatie van TNO is door de Commissie De Winter 
gebruikt om in 2013 te komen tot een advies over een nieuw basispakket voor de JGZ. 
De Staatssecretaris van VWS heeft op basis hiervan een nieuw Basispakket JGZ 
vastgesteld, dat vanaf 2015 wordt aangeboden. De commissie raadde o.a. aan om de 
basistaken grotendeels te handhaven, en om voorlichting over de normale 
ontwikkeling van kinderen en het inschakelen van hulp, wat eerder onderdeel 
uitmaakte van het maatwerkdeel, op te nemen in de nieuwe Basistaken van de 
jeugdgezondheidszorg, die het Basistakenpakket vanaf 2015 vervangen. 
 
In de Verkenning Jeugdgezondheid 2014 wordt specifieke aandacht besteed aan bereik 
en effectiviteit van de JGZ. Door het RIVM wordt geconcludeerd dat het bereik zeer 
hoog is en dat de meeste activiteiten van de JGZ leiden tot gezondheidswinst. Dit is 
echter niet van alle activiteiten bekend, vooral de effecten van de leefstijlinterventies 
zijn nog onvoldoende onderzocht. 
 159
