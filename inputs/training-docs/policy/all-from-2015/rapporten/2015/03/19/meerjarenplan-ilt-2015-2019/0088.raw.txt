De inspectie verzamelt alle ongevals- en incidentmeldingen om voor het opstellen van risico-analyses 
zicht te hebben op wat er gaande is. 
Dat betekent niet dat de inspectie bij iedere melding ter plaatse gaat. Dat doet zij alleen als het nodig is 
om een specifieke situatie op te heffen en/of op expliciet verzoek van een andere overheidsinstantie die 
ter plekke is (politie, RWS, brandweer). De uitkomst van een inspectie ter plaatse kan wel aanleiding zijn 
voor het instellen van een nader onderzoek. Doel van dat nadere onderzoek is vooral te leren hoe 
soortgelijke ongevallen voorkomen kunnen worden. Bij ongelukken is de inspectie verantwoordelijk voor 
het oordeel of de technische staat van het schip het toelaat om verder te varen of het schip voor reparatie 
naar een werf te sturen. Als het schip gevaarlijke stoffen aan boord heeft, bepaalt de inspectie wat daar 
met het oog op de veiligheid mee moet gebeuren.
De inspectie verwacht dat - door achterstallig onderhoud en een toename van het aantal vaarbewe-
gingen - de stijgende trend bij het aantal incidentmeldingen (en ongevallen) zich nog enkele jaren zal 
voortzetten.
samenwerking
De samenwerking tussen de handhavingspartners vindt plaats onder regie van het Overleg Veilig Vervoer 
over Water.
Het doel van die samenwerking is:
• betere coördinatie van inspecties (gezamenlijk jaarplan en gezamenlijke interventiestrategie) waardoor 
logistieke processen zo min mogelijk verstoord worden;
• stroomlijnen van de informatie-uitwisseling tussen bedrijven en overheid en tussen de 
samenwerkende handhavingspartners waardoor de administratieve lasten verminderd worden;
• selectiever inspecteren op basis van gezamenlijke risicoprofielen, waarbij de goede nalevers worden 
ontzien en de toezichtlast terechtkomt bij de minder goede nalevers;
• het verbeteren van de professionaliteit van inspecteurs en organisaties door het uitwisselen van 
opleidingsprogramma’s en het beter benutten van elkaars capaciteit bij de uitvoering van het toezicht. 
Bij het toezicht op de Binnenvaartwet werkt de inspectie samen met Rijkswaterstaat, de Havenbedrijven 
van Rotterdam en Amsterdam, de noordelijke provincies, I-SZW en de politie. Voor zover de samenwer -
king een operationeel karakter heeft, legt de inspectie die vast in samenwerkingsconvenanten. Voor 2015 
wordt verwacht dat deze handhavingspartners voor de handhaving van de Binnenvaartwet de volgende 
aantallen objectinspecties realiseren (de cijfers voor 2015 zijn nog niet bekend, daarom zijn voorlopig de 
cijfers voor 2014 gehanteerd):
• Rijkswaterstaat 1000
• Havenbedrijf Amsterdam 200
• Havenbedrijf Rotterdam 110
• Zeehavenpolitie 500
• KLPD 450
• Waternet 50
• overigen (provincies etc) 25
Omgekeerd levert de inspectie ook bijdragen aan het toezicht van andere inspectiediensten. Het betreft 
inspectiewerkzaamheden in het kader van de Arbeidstijdenwet, controle op reddingvesten en overige 
ARBO-zaken aan boord. Deze inspecties worden meegenomen in de reguliere inspecties en kosten 
daardoor relatief weinig tijd. In totaal gaat het om een inzet van ca. 1,5 fte die bij de andere inspectie-
dienst leidt tot een besparing op inzet die daarvan een veelvoud is.
86 | Inspectie Leefomgeving en Transport
