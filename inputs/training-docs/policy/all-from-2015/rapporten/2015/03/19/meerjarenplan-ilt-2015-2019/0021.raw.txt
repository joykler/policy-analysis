toelichting op de 
hoofdstukken 4 tot 
en met 12
De hoofdstukken 4 tot en met 12 beschrijven de activiteiten die de inspectie verricht in haar rol als 
toezichthouder op de activiteiten van ondertoezichtstaanden.
Door de invlechting van de KFD in de ANVS heeft de inspectie per 1 januari 2015 de drie leefomgevings-
domeinen gereorganiseerd en tot twee teruggebracht. De nieuwe indeling is nog niet zichtbaar in de 
ordening van de hoofdstukken 4 tot en met 12.
De inspectie wil de komende jaren nog meer risicogericht gaan sturen. Daar zijn nalevingsnormen, 
prestatie-indicatoren en een betere risicoselectie voor nodig. De normen en de indicatoren zijn nog niet 
voor alle processen voorhanden. Voor zover beschikbaar zijn de normen en nalevingpercentages 
opgenomen die momenteel bekend zijn. De komende jaren worden die verder aangevuld en verbeterd. 
Ook voor de resultaatgerichte sturing van de afhandeling van vragen en meldingen hanteert de inspectie 
normen. De inspectie hanteert de volgende indicatoren en waarden:
• medewerkers nemen de telefoon op voordat deze 3x is overgegaan (binnen 20 sec).
• terugbelverzoeken worden binnen 2 werkdagen gehonoreerd.
• de reactietermijn bij e-mails is maximaal 5 werkdagen. 
• burgerbrieven worden uiterlijk binnen 6 weken afgehandeld. Lukt dit bij complexe zaken toch niet dan 
krijgt de afzender altijd binnen die termijn een verdaagbericht met daarin de nieuwe termijn. 
Deze normen zijn gebaseerd op aanbevelingen van de Nationale Ombudsman. De inspectie wil tenminste 
95% van zowel de vragen als de meldingen binnen de vastgestelde behandelingsnormen afhandelen.
De inspectie zet een deel van haar expertise in om het beleid en de (internationale) regelgeving voor te 
bereiden. Zo beschikt de inspectie over specifieke deskundigheid op het gebied van de dagelijkse praktijk 
die noodzakelijk is voor beleidsvoorbereiding en beleidsevaluatie. De inspectie heeft met de ministeries 
concrete afspraken gemaakt over de inzet van deze capaciteit.
Ter vergelijk zijn in alle tabellen over de inzet van de inspectie in de komende jaren ook de realisatie van 
die inzet in 2014 opgenomen. Daar waar geen zinvolle vergelijk mogelijk is of er op het moment van 
opstellen van dit plan nog geen cijfers voorhanden waren, zijn geen realisatiecijfers opgenomen. De 
definitieve realisatiecijfers 2014 publiceert de inspectie in haar Jaarverslag ILT 2014. 
 Meerjarenplan 2015-2019 | 19
