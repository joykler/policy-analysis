De inspectie richt zich bij het toezicht op zowel de erkende als niet-erkende bodemintermediairs. 
Inspecties kunnen plaatsvinden naar aanleiding van signalen aan het Toezichtloket Bodem. Daarnaast 
wordt op basis van een risicoanalyse jaarlijks een aantal specifieke toezichtthema’s gekozen. In 2015 zijn 
dit de milieukundige begeleiding bij saneringen (doorloop uit 2014), het samenvoegen van grond en 
bodemenergie-systemen voor koude/warmteopslag.
Het bodemtoezicht richt zich steeds meer op handelingen in de bodemketen, waarbij de nadruk ligt op 
de kritische eisen van de desbetreffende normdocumenten. De informatie van handhavingspartners in 
de bodemketen en van landelijke informatiehouders wordt daarom steeds belangrijker. 
samenwerking
Naast de directe toezichttaak heeft de inspectie ook een taak als regisseur voor de gehele keten, van 
productie tot aan toepassing. Het primaat van het toezicht binnen de verschillende schakels in de keten 
ligt bij het lokale bevoegd gezag dat op basis van de eigen afgegeven vergunningen of meldingen kan 
handhaven. De inspectie houdt als regisseur zicht op schakels in de keten, onder meer via een groot 
aantal signalen van handhavingpartners, belangenorganisaties en burgers die jaarlijks bij het Toezicht-
loket Bodem binnen komen.
productregelingen
Het toezicht CE-markering Bouwproducten richt zich op de aanwezigheid van de juiste etikettering op 
bouwproducten. Getoetst wordt op een correct label, de vermelding van de essentiële eigenschappen en 
de aanwezigheid van een correcte Declaration of Performance. Indien nodig wordt getest of een product 
voldoet aan de vermelde waarden. Ondertoezichtstaanden zijn producenten, importeurs en distributeurs 
van bouwproducten.
De inspectie houdt toezicht op de verkoop van uitsluitend typegoedgekeurde verkeersproducten (bv 
auto’s, tractoren, uitlaten, aanhangwagens, achterlichtunits etc) door voertuigdealers, automaterialen 
verkopers en bandenbedrijven. Daarbij wordt ook gecontroleerd op de aanwezigheid van een correct 
bandenlabel (grip op nat wegdek, rolweerstand en geluidsproductie) bij de verkoop van autobanden. 
Het toezicht door de inspectie bij de pleziervaart richt zich op de aanwezigheid van het CE-keurmerk op 
nieuw verkochte pleziervaartuigen. Tevens wordt een toets gedaan op het voldoen van de vaartuigen aan 
de veiligheidsvoorschriften.
Ook is de inspectie de primaire toezichthouder op het zichtbaar tonen van het energielabel in voor 
publiek toegankelijke gebouwen.
Sinds 2013 houdt de inspectie toezicht op de aanwezigheid van energielabels van auto’s bij het ter 
verkoop aanbieden door autodealers. Deze verplichting is gebaseerd op een Europese richtlijn.
Sinds eind 2013 is een nieuwe regeling voor de keuring van airconditioninginstallaties in gebouwen van 
kracht. Het gaat om installaties met een vermogen groter dan 12 kW. De inspectie controleert sinds 2014 
of de installaties tijdig zijn gekeurd en of de keuring door een bevoegde keuringsinstantie is uitgevoerd.
 Meerjarenplan 2015-2019 | 57
