Vergrijzing en welvaartsniveau zorgen er bovendien voor dat in Nederland meer recreatief gebruik 
gemaakt wordt van de water-, land- en luchtinfrastructuur. Dat kan leiden tot conflicterende belangen 
tussen het beroepsmatige en het recreatieve gebruik van de infrastructuur en tot een grotere kans op 
ongevallen. Ook moet de inspectie er rekening mee gaan houden dat de recreatieve sector meer 
aandacht behoeft. Daarbij valt te denken aan het passagiersvervoer in de binnenvaart en aan het 
touringcarvervoer. 
ontwikkeling openbaar bestuur: horizontaler en kleiner
Om beter aan te sluiten bij veranderde maatschappelijke behoeftes, zoals betere dienstverlening en 
minder administratieve lasten, moet de overheid kleiner en doeltreffender worden. Zij gaat meer 
programmatisch werken en zoekt aansluiting bij thema’s die in de samenleving spelen. Zij beziet de 
relatie met medeoverheden in onderling overleg kritisch op effectiviteit. En zij scherpt de verdeling van 
taken en verantwoordelijkheden aan. Dat zal ook consequenties hebben voor het toezicht.
robuustere handhaving 
De secretaris-generaal van Infrastructuur en Milieu heeft de opdracht van het kabinet om de bevoegd-
heden van de rijksinspecties te harmoniseren. Er bestaan nu grote verschillen tussen de inspecties en 
soms zelfs binnen de inspecties waar het gaat om de interventiemogelijkheden. Niet op alle domeinen is 
de Algemene Wet Bestuursrecht integraal van toepassing en de mogelijkheid om bestuurlijke boetes op 
te leggen is niet voor alle rijksinspecties beschikbaar. 
In de opdracht is begrepen dat ook wordt gekeken naar een uniformering van de mate van onafhanke-
lijkheid die de inspecties bezitten om zelfstandig en zonder inmenging van derden de gewenste 
toezichtsvorm te kiezen en te interveniëren. De secretaris-generaal voert de opdracht samen met de 
Inspectieraad uit. Het doel van de opdracht is om inspecties doeltreffender uit te rusten, zodat zij meer 
robuust kunnen handhaven.
De secretaris-generaal van Infrastructuur en Milieu neemt deel aan een internationaal beraad van SG’s, 
waarin wordt beoogd de Europese regelgeving om te vormen van een volumegericht naar een meer 
risicogestuurd karakter. Ook deze ontwikkeling moet worden gezien in het licht van de gedachte dat 
slankere inspecties gemakkelijker mogelijk worden wanneer zij niet verplichte aantallen inspecties en 
controles moeten verrichten; met risicogestuurd toezicht kunnen zij dan wel robuust handhaven.
12 | Inspectie Leefomgeving en Transport
