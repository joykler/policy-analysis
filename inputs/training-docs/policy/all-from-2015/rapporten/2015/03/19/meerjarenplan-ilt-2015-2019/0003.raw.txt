voorwoord
Toezichthouders voelen zich ieder jaar opnieuw verplicht om de samenleving kenbaar te maken hoe hun 
toezicht zich vernieuwt en welke accenten zij leggen bij de keuzes van hun toezicht.
In 2015 zet de inspectie in op de verdere ontwikkeling van andere toezichtvormen, zoals het systeemtoe-
zicht - als er nog sprake is van vooral objectinspecties - of juist meer inspecties ter plaatse als er vooral 
sprake is van systeemtoezicht. Zoals het sluiten van handhavingsconvenanten met goednalevende 
bedrijven en het meer gaan toepassen van handhavingcommunicatie. En zoals het meer gebruik gaan 
maken van informatie die in boekhoudingen en administraties te vinden is, zodat eventuele fraude 
eerder aan het licht komt. Dit jaar worden onze inspecteurs daar specifiek op (bij)geschoold. 
Wij gaan dit jaar van start met een meerjarig programma om alle certificerende instellingen die onder ons 
toezicht vallen, stelselmatig en integraal te inspecteren. Wij gaan er vanuit dat de naleving bij ondertoe-
zichtstaande bedrijven en organisaties verbetert, wanneer het particuliere toezicht door de certificerende 
instellingen adequaat is.
Bij het toezicht op (het transport van) gevaarlijke stoffen ligt het accent nog vooral op objectinspecties en 
bedrijfsbezoeken. Dit jaar starten we met een aanpak waarbij de bedrijven meer integraal- op alle 
aspecten waarop de inspectie toezicht houdt - en meer gericht - met verschillende toezichtvormen 
tegelijkertijd- worden geïnspecteerd. Enerzijds worden de bedrijven dan minder belast omdat de 
inspectie alle aspecten in een keer inspecteert en anderzijds krijgt de inspectie een meer integraal beeld 
van het naleefgedrag van het bedrijf.
Intern zet de inspectie de volgende stap in het uniformeren van haar processen. Deze zijn nu beschreven, 
waarmee het mogelijk wordt door middel van de zogeheten wasstraten de bestaande procesinrichting te 
toetsen aan de wenselijke, zodat de domeinen weten op welke aspecten zij hun procesinrichting moeten 
aanpassen. Daarmee wordt uiteindelijk de efficiency vergroot.
Zoals vele andere organisaties in Nederland kent de inspectie een ‘scheve’ personeelsopbouw, waarbij er 
meer oudere dan jongere medewerkers zijn. Daar is een voordeel aan verbonden, omdat wij op veel 
ervaring kunnen steunen. Maar het ziekteverzuim is relatief hoog door langdurig zieken. Dat veroorzaakt 
persoonlijk leed en het legt meer druk op de collega’s.
Door een tijdelijke vacaturestop in verband met het realiseren van onze taakinstellingen voelen onze 
mensen die druk nog extra. Wij zijn er dan ook trots op dat, ondanks deze context, onze medewerkers 
hun hart voor de publieke zaak niet verliezen en zich onverminderd inzetten om de naleving te 
verbeteren.
Namens het Directieteam,
De Inspecteur-Generaal Leefomgeving en Transport,
Jenny Thunnissen
