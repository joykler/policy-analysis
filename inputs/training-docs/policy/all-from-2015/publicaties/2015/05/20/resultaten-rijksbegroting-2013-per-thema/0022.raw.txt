De Research & Development Aftrek groeide in 2013: Het aantal aanvragers van een RDA-
beschikking groeide van 13.860 naar 16.160. De eerste schijf van de WBSO - een regeling die 
ondernemers kunnen inzetten om de loonkosten voor onderzoek en ontwikkeling te verlagen - is in 
2013 verlengd van € 110.000 naar € 200.000. Daarmee geeft de WBSO een extra stimulans aan 
doorgroei van het innovatief MKB. 
Zie ook: RVO: Subsidies regelingen WBSO en RDA 
Kamer's van Koophandel/Ondernemerspleinen 
De Kamers van Koophandel zijn in 2013 gemoderniseerd en samengevoegd tot 1 organisatie. De 
nieuwe landelijke KvK krijgt naast de bestaande taken 2 nieuwe taken erbij: innovatiestimulering 
(Syntens)  en (door)ontwikkelen en beheren van Ondernemerspleinen. Het digitale 
ondernemersplein is in de lucht en wordt doorontwikkeld. Op ondernemersplein.nl vinden 
ondernemers al voor hen relevante informatie van publieke partners en kunnen ze daar ook direct 
zaken doen. In 2013 zijn de Belastingdienst, CBS en RDW aangesloten als partners. 
Zie ook: Nieuwsbericht Bereikbaar voor ondernemers 
Techniekpact 
Goed (technisch) opgeleid personeel is van groot belang voor een goed ondernemersklimaat en 
voor het groeivermogen van Nederland. Daarom heeft EZ samen met de ministeries van OCW en 
SZW en een brede coalitie van werkgevers, werknemers, regio's, het onderwijs en studenten op 13 
mei 2013 het Nationaal Techniekpact 2020 gelanceerd. De 22 concrete acties uit het pact en de 
implementatie van de regionale agenda's moeten resulteren in meer technische specialisten en 
vakmensen met competenties waar de markt om vraagt. 
Zie ook: Techniekpact.nl 
ICT 
Voor Standard Business Reporting (geautomatiseerde gegevensaanlevering), eHerkenning 
(authenticatie), de berichtenbox bedrijven en het Ondernemingsdossier is grootschalige aansluiting 
door overheidsorganisaties en verbreding van het gebruik in 2013 in gang gezet. Ook is 'simple 
invoicing' gelanceerd, waardoor digitaal rekeningen versturen en verwerken eenvoudiger en 
goedkoper wordt. In 2013 is ook gestart met het wetgevingstraject om het recht op elektronisch 
zakendoen voor bedrijven te regelen, zoals aangekondigd in de Digitale Agenda.nl. 
Zie ook: Doorbraakprojecten met ICT
