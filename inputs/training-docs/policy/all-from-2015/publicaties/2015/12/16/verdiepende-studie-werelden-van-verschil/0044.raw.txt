Bij migranten kan er sprake zijn van een ontbrekende identificatie met het bestemmings-
land, maar ook van disidentificatie (Verkuyten en Martinovic 2012; Verkuyten en Yildiz
2007). De identiteit van het bestemmingsland wordt dan expliciet afgewezen (Jasinskaja-
Lahti et al. 2009). Hierbij kan een tegengestelde of reactieve identiteit ontstaan, onder-
scheidend en apart van de ontvangende samenleving (Fleischmann et al. 2011; Portes en
Zhou 1993). De eigen identiteit wordt gezien als losstaand van de meerderheidsgroep en de
autochtone bevolking wordt beschouwd als dat wat ze níét zijn (McCall 2003).
Bij een groep op afstand gaat een sterke emotionele band met de herkomstgroep niet
samen met een sterke band met de ontvangende samenleving. De sociaal-emotionele ver-
houding ten aanzien van de ontvangende samenleving kan naast de mate van identificatie
ook tot uitdrukking komen in hoe er over de ontvangende samenleving wordt geoordeeld
en de mate waarin migranten zich thuis voelen. Bij het bestuderen van de sociaal-
emotionele afstand richten wij ons op de groep die zich niet of nauwelijks identificeert met
Nederland, zich expliciet daarmee disidentificeert, die een negatief oordeel over Nederland
velt en/of zich er niet thuis voelt.
Culturele afstand: andere waarden en opvattingen
De cultuur van een sociale groep bestaat uit de gemeenschappelijke waarden, voorkeuren
of opvattingen die uit gedeelde socialisatieprocessen voortkomen (Wimmer en Soehl
2014). Opvattingen, voorkeuren en waardenoriëntaties van migranten kunnen dus als indi-
catoren voor culturele afstand worden beschouwd. Wanneer culturele oriëntaties van een
bepaalde groep sterk van die van de bredere samenleving afwijken, kan dit worden geïn-
terpreteerd als een grote onderlinge culturele afstand.
Het vooropstellen van gedeelde normen en waarden als indicator voor verschil en afstand
is vatbaar voor kritiek. De vraag kan bijvoorbeeld worden gesteld welke opvattingen er
precies gedeeld dienen te worden. De nadruk op gedeelde opvattingen laat ogenschijnlijk
weinig ruimte voor diversiteit, en dit tegen de achtergrond van een samenleving die steeds
pluriformer is geworden. In West-Europese landen is het basispatroon van migratie veran-
derd van ‘mensen uit een klein aantal herkomstlanden naar een klein aantal gastlanden’
naar ‘mensen uit een zeer groot aantal herkomstlanden naar een zeer groot aantal gast-
landen’: er is sprake van superdiversiteit (Vertovec 2010). Ook de autochtone bevolking is
divers. In hoeverre kun je dan spreken over dé opvattingen of dé normen en waarden van
de autochtone Nederlanders? Bovendien kan door het benadrukken van de culturele ver-
schillen (culturalisering) de aandacht vooral uitgaan naar het anders-zijn van migranten;
dit kan stigmatiserend werken (Schinkel 2008). Daarmee lijkt gepaard te gaan dat in wes-
terse landen de meerderheid verlangt dat progressieve waarden worden omarmd, ook
door de (etnische) minderheidsgroepen. Dat bepaalde (etnische) migrantengroepen over
het geheel genomen minder progressieve waarden aanhangen, benadrukt in de beeld-
vorming dat migranten niet zijn geïntegreerd (en dat ook niet willen), versterkt het wij-zij-
denken en maakt dat migranten op afstand staan.
43 groepen op afstand : conceptualisering
