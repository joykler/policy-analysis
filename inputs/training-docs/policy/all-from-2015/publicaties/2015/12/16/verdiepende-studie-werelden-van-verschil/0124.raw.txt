centreert zich vooral binnen studies over terrorisme en terrorismebestrijding (Neumann en
Kleinmann 2013). In dit hoofdstuk worden dan ook soms termen als ‘terrorist’ of
‘terrorisme’ gebruikt, in navolging van de geraadpleegde literatuur. Het onderwerp van dit
hoofdstuk is echter breder en omvat ook radicaal islamitisch gedachtegoed. Ten tweede
zijn interviews met experts en professionals gehouden. Experts zijn wetenschappers die
zich met het onderwerp bezighouden of hebben gehouden; professionals zijn mensen die
in de praktijk beroepsmatig in aanraking komen met het fenomeen. Het gaat dan bijvoor-
beeld om jongerenwerkers, gemeenteambtenaren, een veiligheidscoördinator van een
onderwijsinstelling, en medewerkers van een onderzoeks- en adviesbureau dat zich met
radicalisering bezighoudt. In totaal zijn 29 mensen geïnterviewd. Bijlage A op www.scp.nl
geeft een overzicht van de respondenten. De gesprekken namen de vorm aan van een
open interview.
Deze aanpak brengt enkele beperkingen met zich mee (zie ook Neumann en Kleinmann
2013): we hebben een klein deel van de experts en professionals gesproken die zich met
radicalisering bezighouden en het is niet ondenkbaar dat andere experts inzichten zouden
kunnen toevoegen. In de bespreking van de literatuur sluiten we aan bij de inzichten van
de experts. Dit hoofdstuk moet dus niet als een systematisch en uitputtend literatuurover-
zicht worden gelezen. Het doel is meer om inzicht te geven in veelgenoemde factoren die
met radicalisering samenhangen. We hebben deze factoren geordend in push- en pull-
factoren: factoren die moslims als het ware wegduwen (push) van de Nederlandse samen-
leving en factoren die hen richting het radicale gedachtegoed en/of radicale bewegingen
trekken (pull).
In dit hoofdstuk hebben we het over ‘home-grown’ islamitische radicalisering: het gaat om
het proces waarin individuen geradicaliseerd raken in het land waarin ze wonen en zijn
opgegroeid. De handelingsbereidheid kan zich ook uitstrekken naar andere landen: men
kan besluiten uit te reizen naar gebieden als Syrië om, al dan niet met geweld, bij te dragen
aan het stichten of vormgeven van een islamitische staat. In dit hoofdstuk leggen we de
nadruk op (tweede generatie) migrantenjongeren. Bekeerlingen blijven grotendeels buiten
beeld.
6.2 Islamitische radicalisering, extremisme en orthodoxie
Alvorens we de vraag beantwoorden wat volgens experts en professionals de omvang van
islamitisch radicalisme in Nederland is, bakenen we enkele begrippen af die raakvlakken
met elkaar hebben: orthodoxie, radicalisme en extremisme. Het gaat hier om een
analytisch onderscheid. Of mensen tot het ene fenomeen of het andere moeten worden
gerekend, is in werkelijkheid vaak niet zo duidelijk: mensen wisselen bijvoorbeeld van
categorie, of combineren elementen van verschillende categorieën waardoor grenzen
vervagen en categorieën in elkaar overlopen. Ook kunnen mensen het een zeggen en het
ander doen (bv. op internet aankondigen te willen uitreizen zonder daarvoor actie te
ondernemen, vgl. Van San 2015). Om helderheid in een complex onderwerp te scheppen, is
het goed om zo duidelijk mogelijk te definiëren over welke fenomenen we praten.
123 groepen op grote afstand : achtergronden van islamitisch
radicalisme en extremisme
