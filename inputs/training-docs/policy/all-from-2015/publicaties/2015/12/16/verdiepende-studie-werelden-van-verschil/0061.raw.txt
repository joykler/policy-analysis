bekend over het gedachtegoed dat in verschillende Marokkaanse moskeeën wordt uitge-
dragen.
De Surinaamse gemeenschap in Nederland wordt gekenmerkt door een hoge mate van
etnische en religieuze diversiteit (zie eerder in dit hoofdstuk). Dit wordt weerspiegeld in de
Surinaamse organisaties die in Nederland zijn opgericht. Vaak lopen deze langs etnische
(en daarnaast religieuze) scheidslijnen. De meeste organisaties zijn Hindostaans, gevolgd
door Creoolse en een kleine groep Javaanse en multi-etnische organisaties (Mügge 2011).
De Creoolse en Hindostaanse Surinamers hadden ook lange tijd hun eigen koepelorganisa-
ties, waardoor er organisatorisch gezien weinig formele banden tussen deze groepen
bestonden (Van Heelsum en Voorthuysen 2002). Het Surinaams Inspraakorgaan (sio) is een
van de weinige organisaties die zich op de volledige groep Surinaamse Nederlanders richt
en was als zodanig dan ook lange tijd lid van het (inmiddels ter ziele gegane) Landelijk
Overleg Minderheden. Surinaamse organisaties in Nederland zijn vaak gericht op het ver-
beteren van de leefsituatie van Surinaamse Nederlanders en op het vergroten van het
culturele aanbod. Het behoud van religie en cultuur speelt hierin een grote rol (Choenni
2014).
Van de grootste vier migrantengroepen participeren Antilliaanse Nederlanders het minst
vaak in organisaties waarvan alle leden uit de eigen groep komen; dit geldt voor slechts
10% van de Antilliaanse Nederlanders (Dekker en De Hart 2009: 114). Antilliaanse
Nederlanders participeren vaak in georganiseerde sociale verbanden die gemengd zijn
(met een merendeel autochtone participanten). Dit wil niet zeggen dat er geen Antilliaanse
organisaties zijn. Van oudsher de grootste organisatie was het Landelijk Inspraakorgaan
Antillianen (later ocan), als lid van het voormalige Landelijk Overleg Minderheden. Daar-
naast zijn er verschillende organisaties die zich specifiek op bijvoorbeeld jongeren, studen-
ten, of migranten van bepaalde eilanden richten. Met het vervallen van subsidiegelden
werd het voor een deel van de bestaande Antilliaanse organisaties moeilijker om actief te
blijven; er waren eind 2014 plannen voor een samenwerkingsverband, maar tot op heden is
dit nog niet formeel gelanceerd. Er is vergeleken met de andere drie migrantengroepen
zeer weinig onderzoek gedaan naar Antilliaanse organisaties en hoe ze zich tot elkaar en
tot de Antillen verhouden. Het is dan ook moeilijk om hier uitspraken over te doen.
Beïnvloeding door het land van herkomst
Beïnvloeding kan ook plaatsvinden vanuit het land van herkomst. Dit kan informeel verlo-
pen, door bijvoorbeeld contacten met familie en vrienden in het herkomstland, maar kan
ook een formele component kennen. Sommige landen streven er bewust naar om gezag
over ‘hun’ burgers in het buitenland te krijgen of te houden. De invloed vanuit de her-
komstlanden kan sterk variëren van aard. Veel landen houden bindingen met hun expats,
door hun de bijvoorbeeld de mogelijkheid te geven deel te nemen aan verkiezingen
(Lafleur 2011). De invloed uit herkomstlanden kan ook indirect zijn, bijvoorbeeld door
bepaalde etnisch-culturele activiteiten te promoten via subsidies of financiële bijdragen.
60 eerder onderzoek naar sociaal -culturele afstand
