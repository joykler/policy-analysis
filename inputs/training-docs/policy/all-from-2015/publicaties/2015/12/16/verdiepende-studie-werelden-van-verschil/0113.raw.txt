strategie te veranderen. Engels is voor veel van deze hoogopgeleide migranten voldoende
om een weg op de werkvloer te vinden. Deze factoren tezamen zorgen ervoor dat deze
groep op enige afstand van de Nederlandse samenleving blijft staan. Deze interpretatie is
in lijn met hun meer kosmopolitische instelling (de meerderheid van de recente Chinese
migranten wil niet in Nederland blijven, maar ook niet per se terug naar China).
Mogelijke gevolgen van afstand
Marginalisering of sociaal isolement is een reëel risico voor delen van de Chinese eerste
generatie: zij zijn niet ingebed in netwerken van autochtonen, maar ook niet altijd in
Chinese netwerken. Dit geldt vooral voor degenen die weinig familie in de buurt hebben
wonen. Op individueel niveau kunnen de gevolgen voor het welbevinden hiervan schrij-
nend zijn. Veel ouderen zouden het liefst bij hun kinderen wonen, of met andere Chinezen
samen (Vogels et al. 1999). Het opzetten van Chinese woonzorgcombinaties of verzor-
gingstehuizen (wat al op kleine schaal gebeurt) zou de marginalisering van deze groep kun-
nen tegengaan (Wolf et al. 2011). De afstand tot de Nederlandse samenleving is bij Chinese
Nederlanders ook van invloed op hun fysieke en mentale gezondheid. Problemen rondom
communicatie en een tekort aan kennis over de gezondheidszorg in Nederland vormen
barrières voor een optimaal gebruik van zorgvoorzieningen bij de Chinezen in Nederland
(Liu 2014).
Al met al lijkt er, gezien de beperkte omvang van de groep, geen sprake van een breed
maatschappelijk probleem dat consequenties voor mensen buiten de eerste generatie
heeft. De gevolgen van het op afstand staan van de Chinese eerste generatie worden
getemperd door het feit dat de tweede generatie zich heeft ontpopt tot ‘modelminder-
heid’: een zeer hoogopgeleide groep die in hoge mate aan het sociaal verkeer deelneemt.
Van overerving van problematiek over de generaties heen lijkt geen sprake te zijn.
Wat de gevolgen voor de meer recente migranten zijn, is moeilijker te zeggen. Deze groep
is in hoge mate economisch zelfstandig en hoogopgeleid, en heeft alles in huis om succes-
vol structureel te integreren. Tegelijkertijd zorgt het idee dat het verblijf tijdelijk is voor een
bepaalde sociaal-culturele afstand, aangezien nauwelijks wordt geïnvesteerd in Nederland.
In dit opzicht is deze groep misschien het best te vergelijken met de expatgemeenschap.
Of de betrekkelijk grote afstand tot de Nederlandse samenleving in het geval van de
Chinese eerste generatie consequenties voor de mate van deviant gedrag heeft, is niet een-
duidig vast te stellen. In de literatuur over criminaliteit binnen de Chinese groep komen
groepsgrenzen tussen Chinezen en Nederlanders wel sterker naar voren dan op andere ter-
reinen. Er lijkt er sprake te zijn van criminaliteit die volledig gericht is op de eigen groep:
delicten gepleegd door Chinezen bij andere Chinezen, vooral gevallen van afpersing van
winkel- en restauranteigenaren. Doordat de aangiftebereidheid onder Chinezen relatief
beperkt is, is de omvang van het probleem niet bekend (Knotter et al. 2009).
112 nederlandse onderzoeksliteratuur over andere groepen op
afstand
