Samenvatting en slotbeschouwing
Jaco Dagevos en Willem Huijnk
S.1 Doelstelling en vragen
Dit rapport richt zich op de sociaal-culturele positie van leden van migrantengroepen, met
bijzondere aandacht voor degenen met een grote mate van sociaal-culturele afstand.
Aan de sociaal-culturele positie onderscheiden we drie dimensies: een sociale dimensie
(sociale contacten binnen en buiten de herkomstgroep), een culturele dimensie (waarde-
oriëntaties) en een emotionele dimensie (identificatie met de herkomstgroep en met
autochtone Nederlanders). Aanleiding voor deze studie zijn al langer lopende maatschap-
pelijke en politieke discussies dat substantiële aantallen migranten op grote afstand zijn
komen te staan van wat men de ‘mainstream’ van de Nederlandse samenleving zou kun-
nen noemen. Deze discussie staat niet los van de discussie over de positie van moslims in
Nederland en de wijze waarop zij worden bejegend.
Deze studie gaat in op twee hoofdonderwerpen. Ten eerste gaat de belangstelling uit naar
de omvang van de groep migranten die (zoals wij dat hebben genoemd) op grote sociaal-
culturele afstand staan. Verder gaat deze studie in op de vraag welke factoren van invloed
zijn op verschillen in sociaal-culturele positie en op het ontstaan van sociaal-culturele
afstand.
Er zijn voor dit rapport verschillende bronnen en onderzoeksmethoden gebruikt.
Met behulp van kwantitatief onderzoek is de sociaal-culturele verscheidenheid bij de
grootste vier niet-westerse migrantengroepen onderzocht. Kwantitatief onderzoek is ook
ingezet om het belang te bepalen van factoren die van invloed zijn op de sociaal-culturele
positie. Daarnaast zijn via kwalitatief onderzoek twee thema’s nader onderzocht. Aan de
hand van gesprekken met experts en professionals is inzicht verkregen in de omvang en de
achtergronden van islamitisch radicalisme en extremisme. Ook is uitgebreid kwalitatief
onderzoek onder Turks-Nederlandse en Marokkaans-Nederlandse jongeren uitgevoerd.
Directe aanleiding voor dit onderzoek naar de jongeren waren de uitkomsten van een pei-
ling door Motivaction (in opdracht van forum) waaruit bij jongeren van Turkse afkomst een
brede steun zou blijken voor de Islamitische Staat (IS) en religieus geïnspireerd geweld
(forum 2014). Dergelijke opvattingen, die als uiting van culturele afstand zijn opgevat, zijn
geanalyseerd in samenhang met vraagstukken over interetnisch contact, identificatie-
processen en discriminatie en uitsluiting.
Perspectief op migrantengroepen
Deze studie richt zich zoals gezegd op migranten en hoe ze zich emotioneel, cultureel en
sociaal tot autochtone Nederlanders en Nederland verhouden. Het is belangrijk om te
benadrukken dat dit perspectief de ontvangende samenleving tot op zekere hoogte buiten
7 samenvatting en slotbeschouwing
