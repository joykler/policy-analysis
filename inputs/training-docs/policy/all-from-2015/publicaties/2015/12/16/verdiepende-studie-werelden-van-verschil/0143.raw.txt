Hun ouders zijn als gevolg daarvan bang dat hun kinderen vernederlandsen. Autochtonen
blijven hen echter consequent benoemen als ‘allochtoon’ en benadrukken vooral de ver-
schillen. Die nadruk op verschillen kan ertoe leiden dat etnische of religieuze grenzen in de
samenleving worden versterkt. Door de verharding van scheidslijnen kunnen migranten-
jongeren zich gedwongen voelen om keuzes te maken en een ondubbelzinnige loyaliteit uit
te spreken. Dit dubbele erkenningsprobleem kan er volgens Buijs toe leiden dat de
behoefte aan binding van migrantenjongeren wordt versterkt. Die behoefte is minder sterk
wanneer jongeren erin slagen een ‘hybride’ identiteit te ontwikkelen, die elementen omvat
van beide culturen en waartussen de jongere kan schakelen. Veel jongeren slagen hierin en
zijn daardoor minder vatbaar voor radicalisering.
6.5.4 Ervaren gebrek aan binding met Nederland
Terwijl sommige van de eerdergenoemde push-factoren voor jongeren een reden zijn om
uit te wijken naar andere meningen en andere clubs, is het ervaren gebrek aan binding met
Nederland eerder een passieve of ‘lege’ push-factor. Buijs et al. (2006) beschrijven dat in
het proces van radicalisering steeds meer ‘touwtjes’ met de Nederlandse samenleving wor-
den doorgeknipt. Jongeren die uiteindelijk uitreizen of besluiten geweld te gebruiken, heb-
ben letterlijk geen lijntjes meer die hen aan Nederland binden. Deze jongeren staan daar-
mee volkomen los van de Nederlandse samenleving, wat in eerdere hoofdstukken werd
getypeerd als ‘extreme afstand tot de Nederlandse samenleving’.
Kijk, heel veel van degenen die vertrekken om in Syrië te vechten, hebben het wel over, nou ja, islamo-
fobie en discriminatie en dat soort zaken. En dat speelt ook wel een rol. Maar wat mij vooral opvalt in
de verhalen, is niet eens zozeer een heel negatief beeld over de Nederlandse samenleving – wel over de
Nederlandse staat overigens, dat wel, echt de politie en de politici die kunnen ze wel schieten, figuur-
lijk, – maar vooral ook ze hebben niks met Nederland, ze hebben echt helemaal niks met Nederland.
McCauley en Moskalenko (2008) wijzen erop dat het doorknippen van de bindingen ook
kan gebeuren in reactie op overheidsingrijpen. Als de overheid hard ingrijpt kan dat zich
vertalen in toegenomen sympathie voor degenen die vervolgens worden gezien als slacht-
offers van staatsonderdrukking. Sommige sympathisanten zullen worden gemobiliseerd
om tot actie over te gaan. Van degenen die bij de allereerste actie betrokken waren, zullen
sommige door het overheidsingrijpen afzien van verdere acties (de kosten zijn te hoog).
Anderen zullen echter verharden en hun acties tegen de staat opvoeren. Dit kan resulteren
in wederzijdse escalatie van geweld tussen de staat en de groep, waarbij steeds meer indi-
viduen van de groep afhaken totdat deze bestaat uit nog maar een fractie van de oor-
spronkelijke groep. Die fractie is dan vervolgens sterk geradicaliseerd en gaat ondergronds
als terroristische cel. Sageman (2014) stelt dat repressief overheidsoptreden het proces van
rekrutering heeft veranderd en zo heeft geleid tot een leaderless jihad: kleine aantallen mili-
tanten die wel verbonden zijn met de virtuele extremistische gemeenschap, maar niet
afhankelijk zijn van leiding door een centrale organisatie om terroristische acties uit te
voeren.
142 groepen op grote afstand : achtergronden van islamitisch
radicalisme en extremisme
