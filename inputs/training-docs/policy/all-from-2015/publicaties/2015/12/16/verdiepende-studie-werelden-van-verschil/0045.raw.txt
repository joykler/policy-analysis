Politiek gezien (zowel nationaal als internationaal) is sprake van een versterkte focus op
culturele homogeniteit (gedeelde waarden) in plaats van multiculturalisme (Joppke 2004;
Vasta 2007; Verkuyten en Martinovic 2012). De laatste tien tot vijftien jaar is het draagvlak
voor multiculturalisme en tolerantie ten aanzien van waardenpluriformiteit in de westerse
samenlevingen afgenomen, mede als gevolg voor de angst en dreiging van terrorisme en
aanslagen, zoals in New York (2001), Madrid (2004) en Londen (2005) (Duyvendak 2011).
Waardenverschillen zijn dus een bron voor verschil en afstand. Dat is een belangrijke reden
om hieraan in dit onderzoek aandacht te besteden. De Nederlandse overheid heeft (en ziet
voor zichzelf) de verantwoordelijkheid om bepaalde kernwaarden te beschermen
(tk 2009). De democratische rechtsstaat is gebaseerd op een aantal samenbindende waar-
den, zoals de vrijheid van meningsuiting, gelijkwaardigheid, verdraagzaamheid, scheiding
van kerk en staat, het recht op zelfbeschikking en het verbod op discriminatie (zie bv.
szw 2014).
Deze basiswaarden verwijzen naar basale, minimale en breed onderschreven waarden die
de democratische rechtsstaat ondersteunen. In dit verband heeft Schnabel (2000) het
onderscheid gemaakt tussen A-, B- en C-cultuur. De A-cultuur is de algemene en openbare
cultuur, die tot uitdrukking komt in de grondwet en die de basiswaarden en normen omvat
die tot de vanzelfsprekendheden van de desbetreffende samenleving zijn gaan behoren.
De B-cultuur wordt gevormd door het alledaagse leven van schoolgaan, werken en maat-
schappelijke participatie. Er is sprake van individuele vrijheid, maar een zekere betrokken-
heid wordt over het algemeen wenselijk geacht. De C-cultuur staat voor de individuele
levensstijl en de vormgeving van het eigen leven. Culturele verschillen kunnen van toepas-
sing zijn in alle drie de cultuurtypen, maar worden vooral problematisch geacht wanneer
het de A-cultuur betreft en het om opvattingen gaat die in strijd zijn met de basiswaarden
van de democratische rechtsstaat. Een groep op grote afstand wordt gekenmerkt door
2
opvattingen die haaks op de Nederlandse basiswaarden staan.
2.3 De sociale, emotionele en culturele dimensie bij extremere vormen van afstand
In de voorgaande paragrafen zijn algemene studies naar integratie van migranten bespro-
ken. Ook in de studies naar extremere vormen van afstand komen de sociale, culturele en
emotionele dimensie terug. In Duitse studies spreekt men van parallelle gemeenschappen
wanneer etnische homogene bevolkingsgroepen zich ruimtelijk, sociaal en cultureel van de
meerderheidssamenleving afschermen (zie o.a. Belwe 2006; Halm en Sauer 2006; Janβen
en Polat 2006; Leibold et al. 2006;). Bij de omschrijvingen wordt vaak de term abschotten
gebruikt, dat wil zeggen ‘hermetisch afgesloten’. Het concept van ‘parallelle gemeenschap-
pen’ verwijst naar gesloten gemeenschappen die zich van de samenleving afschermen, die
eigen normen en waarden hanteren die haaks op die van de meerderheid staan, en die
eigen gedragsregels aan hun leden opleggen (Ceylan 2010; Sunier en Landman 2014;
tk 2013).
44 groepen op afstand : conceptualisering
