Extremisme is ernstig, radicalisering niet (per se)
Een ander deel van de experts en professionals zet daartegenover dat het probleem te
breed wordt getrokken. Zij vinden niet dat er geen probleem is, maar in hun overtuiging
wordt er angst gecreëerd voor een veel te brede en te grote groep moslims, die te vaak en
te snel wordt geassocieerd met terrorisme. De extremisten vormen in deze visie het echte
probleem, en dat betreft een kleine groep. De grotere groep die wel het gedachtegoed
deelt maar geen gewelddaden pleegt, moet niet als problematisch worden aangemerkt.
Wanneer dat wel gebeurt, wordt een te grote groep gestigmatiseerd en dat werkt uiteinde-
lijk polarisering in de hand.
Ik denk dat het niet zo’n breed probleem is als nu geschetst wordt. Ik heb er geen enkele fiducie in dat
grote groepen moslimjongeren aan het radicaliseren zijn. […] Radicalisering is wat mij betreft hele-
maal niet erg. […] Ik vind radicalisering pas een probleem worden als mensen bereid zijn om met
geweld of oneigenlijke middelen iets te veranderen en hun ideeën proberen aan anderen op te leggen.
En dan zit je al heel ver op het terrein van extremisme en terrorisme.
Deze experts en professionals beschouwen radicalisering niet als een groot probleem
(maar extremisme dus wel), omdat in hun visie het gevaar van ‘overloop’ naar extremisme
beperkt is. Zij beschouwen cognitieve radicalisering (het ontwikkelen van radicale over-
tuigingen en ideeën) niet als een voorloper of voorstadium van gedragsmatige radicalise-
ring (zoals het gebruik van geweld) (bv. Borum 2011). Radicalisering beschouwen ze eerder
als fenomeen op zich, waarin zich een duidelijk element van empowerment aftekent: het is
een legitieme manier voor moslims om problemen waar ze tegenaan lopen (zoals ervaren
discriminatie en uitsluiting) aan de kaak te stellen en sociale en politieke verandering tot
stand te brengen (De Koning et al. 2014; Schmid 2004), zoals ook ‘radicalen’ hebben
gezorgd voor andere progressieve veranderingen in de maatschappij (voorbeelden zijn
vrouwenstemrecht en het afschaffen van de slavernij) (Neumann 2013). In deze opvatting
vertoont radicalisering tekenen van acceptabel activisme
Ik denk dat radicalisering op zich helemaal niet slecht hoeft te zijn. […] Niemand heeft er zin in dat het
zich in geweld gaat uiten, maar de klachten ventileren op zich en onrechtvaardigheden aan de kaak
stellen, of die nou terecht zijn of niet, dat je daar een discussie over krijgt of in dialoog kan gaan, is op
zich een heel gezond iets denk ik. Dat is het natuurlijk niet meer als het zich in geweld gaat uiten en
dat willen we dus niet.
Radicalisering zoals het in deze visie wordt opgevat, doet denken aan de voice-optie die
etnische minderheden kunnen gebruiken om iets te veranderen aan de lage status van hun
groep (Brown 2000). Gevoelens van eigenwaarde worden deels ontleend aan de groep
waar mensen zich bij voelen horen (Tajfel en Turner 1986; zie ook § 2.2 in dit rapport).
Als die groep een lage status in de samenleving heeft, is het lastig daar een positieve iden-
titeit aan te ontlenen. Individuele leden kunnen dan proberen om deel uit te gaan maken
van een hoge statusgroep om zo hun eigen status te verbeteren. Wanneer de hoge status-
groep de grens gesloten houdt, is dat geen succesvolle route (bv. Lamont en Molnár 2002).
Een andere mogelijkheid is dan om collectieve actie te ondernemen en de status van de
131 groepen op grote afstand : achtergronden van islamitisch
radicalisme en extremisme
