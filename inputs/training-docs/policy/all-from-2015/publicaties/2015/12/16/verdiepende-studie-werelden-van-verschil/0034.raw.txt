De beschrijvingen van parallelle gemeenschappen in de literatuur en de strekking van de
politieke discussies erover lijken vaak naar een inherent zorgelijk situatie te verwijzen.
Separate gemeenschappen kunnen polarisatie en wantrouwen in de hand werken en een
gevaar voor de cohesie binnen de Nederlandse samenleving vormen (tk 2013). Het langs
elkaar heen leven in aparte gemeenschappen kan voor migranten tot minder perspectief
voor hun toekomst leiden.
Culturele en sociale verschillen tussen groepen in de samenleving hoeven op zichzelf geen
probleem te zijn. Het is juist een van de democratische vrijheden om te kiezen waar je
woont, met wie je omgaat en wat je denkt. In een liberale samenleving is ruimte voor
culturele diversiteit. De Nederlandse samenleving bestaat uit tal van etnische groepen en
in bepaalde steden is meer dan de helft van de bevolking van niet-Nederlandse herkomst.
De Nederlandse samenleving is ‘super divers’ (Vertovec 2007): er is culturele pluriformiteit.
Daarnaast kan een sterke gerichtheid op de herkomstgroep positieve gevolgen hebben.
Een hechte inbedding in de etnische gemeenschap kan – vooral in de eerste fase – de inte-
gratie van groepsgenoten op bepaalde vlakken gemakkelijker maken en een bron van soli-
dariteit en sociale steun zijn (Peach 1996). In dit verband wordt ook wel gesproken over
good segregation. Tegelijkertijd kan het fysiek en/of mentaal gescheiden van elkaar leven het
wederzijdse begrip, de sociale interactie en het onderling vertrouwen tussen groepen
belemmeren (bad segregation). Er kan ook sprake zijn van zó’n sterke groepsdruk en sociale
controle dat deze de individuele vrijheden en keuzemogelijkheden belemmeren: etnische
banden kunnen dan beklemmend en remmend werken. De vraag is dus wanneer, voor wie
en op welke terreinen afstand een probleem vormt. Het is daarom belangrijk dat afstand in
relatie tot de gevolgen ervan wordt bestudeerd. In deze studie doen we daartoe een
poging.
1.3 Opzet van het onderzoek
Welke groepen?
In deze studie richten we ons vooral op de Turkse, Marokkaanse, Surinaamse en
Antilliaanse Nederlanders. Dit zijn de grootste vier niet-westerse migrantengroepen in
Nederland. Door middel van een literatuurstudie wordt ook ingegaan op andere migran-
tengroepen, zoals de Somalische en Chinese Nederlanders en de Roma (zie hoofdstuk 5).
Dit rapport kijkt dus met een ‘etnische bril’ naar groepen op afstand, maar sociaal-
culturele afstand speelt natuurlijk niet alleen bij etnische groepen. Zo zijn er uiteenlopende
groepen in Nederland met eigen instituties en afgezonderde netwerken. Een breder onder-
zoek daarnaar valt echter buiten het bestek van deze studie. Wel zullen inzichten uit de
literatuur over maatschappelijke verschillen en scheidslijnen worden gebruikt.
In de politieke en maatschappelijke discussie over migrantengroepen verdwijnt de etnische
dimensie steeds vaker naar de achtergrond, om plaats te maken voor de betekenis van de
islam. Dat de discussie over de multiculturele samenleving zich op moslims en de rol van
de islam toespitst, geldt niet alleen voor Nederland; dat is in heel Europa het geval (Micus
en Walter 2006). Bijna alle Marokkaanse en Turkse Nederlanders beschouwen zichzelf als
33 inleiding en achtergrond
