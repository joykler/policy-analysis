In de tweede plaats hebben we deze identiteiten en identificaties geanalyseerd in de con-
text van een brede en heterogene groep Turkse Nederlanders. Ook onder de Turkse
Nederlanders, die door buitenstaanders vaak als één homogene groep worden gezien,
is sprake van minderheid-meerderheidsrelaties tussen groepen die zich rond religieuze,
politieke en etnische scheidslijnen en kaders bewegen. Deze scheidslijnen worden beïn-
vloed door de bindingen van de jongeren met Turkije, de invloed van de Turkse overheid
op de Turkse Nederlanders, en gebeurtenissen in Turkije in het verleden en in het heden.
Alle Turks-Nederlandse jongeren zijn bekend met deze kaders en scheidslijnen en vrijwel
alle jongeren positioneren zich ook in een dergelijk kader van waaruit ze naar elkaar, naar
Turkije en naar de islam kijken, en de ander beoordelen en veroordelen. Deze intern rele-
vante kaders maken samen met de eerder geschetste identificaties van deze jongeren deel
uit van de hybride identiteiten van Turks-Nederlandse jongeren.
We hebben drie relevante scheidslijnen in relatie tot potentiële conflicten tussen de Turks-
Nederlandse jongeren behandeld. Het betrof de religieuze scheidslijnen tussen soennieten
en alevieten en tussen de nationalistische soennieten en Hizmet, en een politiek-etnische
scheidslijn tussen nationalistische Turken en de (Koerdische) aanhangers van de pkk. We
stelden verder dat deze kaders en stereotype beelden deels kunnen samenvallen, maar
vooral inzichtelijk worden in hun verhalen over IS, het gewelddadige conflict in Syrië, de
jihad en in de vele complottheorieën die hierover de ronde doen.
7.6.3 Verhouding tot de Nederlandse samenleving
Turks-Nederlandse jongeren leven in Nederland en investeren in Nederland. Ze nemen
onder andere deel aan het onderwijs, de arbeidsmarkt en zijn soms net als alle jongeren
ook (lokaal) politiek actief. Kenmerkend voor veel van deze concrete bindingen met
Nederland die de Turks-Nederlandse jongeren hebben, is de ervaring van het anders wor-
den behandeld en het gevoel onvoldoende te worden geaccepteerd op basis van hun uiter-
lijk, naam of gedrag. Het gaat hier om ervaringen van een minderheidsgroep ten opzichte
van de dominante groep in de samenleving, die de Turks-Nederlandse jongeren delen met
andere (islamitische) migrantenjongeren.
Op het macroniveau hebben Turks-Nederlandse jongeren te maken met een algemeen
negatief stigma van de islam, waardoor ze het gevoel hebben als potentiële terroristen te
worden weggezet en zich als moslim te moeten verantwoorden voor het gedrag van ande-
ren met wie ze zich niet verbonden voelen. Het westerse anti-islamsentiment dat ze erva-
ren, draagt eraan bij dat een deel van de jongeren zich sterker op de Turkse en/of islamiti-
sche identiteit gaat oriënteren.
Naast deze negatieve ervaringen op het macroniveau van de samenleving hebben Turks-
Nederlandse jongeren ook op het individuele microniveau en het groeps- ofwel meso-
niveau allerlei ervaringen met het anders behandeld worden in de Nederlandse samen-
leving. Turks-Nederlandse jongeren kunnen vaak legio voorbeelden noemen van situaties
waarin ze in het onderwijs en op de arbeidsmarkt, maar ook in hun naaste omgeving en op
straat ongelijkwaardig en/of minderwaardig worden behandeld omdat ze er anders uitzien,
zich anders gedragen, een vreemde achternaam hebben of moslim zijn.
214 ‘nooit nederlander genoeg ’
