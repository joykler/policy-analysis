zoek is geponeerd, is dat vooral migranten die noch in de ontvangende samenleving, noch
in de etnische groep zijn ingebed (sociaal geïsoleerd) minder sociaal vertrouwen aan de
dag zullen leggen. De reden hiervoor zou in de afwezigheid van gevoelens van onderlinge
verbondenheid liggen (zie bv. Putnam 2007). In onderzoek voor de Nederlandse situatie
zien we geen duidelijke ondersteuning voor deze stelling (zie Gijsberts et al. 2010).
3.3.3 Deviant gedrag
De literatuur bevat veel theorieën die deviant gedrag proberen te verklaren. Deviant
gedrag kan met veel verschillende factoren te maken hebben, zoals met aangeboren
neurofysiologische verschillen, aangeleerd gedrag (Akers 1973), ontbrekende sociale bin-
dingen (Hirschi 1969) of weinig sociale controle (Sampson en Laub 1993). Wij zijn hier
vooral geïnteresseerd in theorieën die te maken hebben met (het ontbreken van) sociale
bindingen. Die kunnen inzicht geven in mogelijke verklarende mechanismen achter de
relatie tussen sociaal-culturele afstand en deviant gedrag. Dit gaat vooral over overlast-
gevend, agressief of crimineel gedrag. Er zijn echter ook parallellen te trekken met religieus
extremisme. Daar komen we in hoofdstuk 6 uitgebreid op terug.
Criminologische theorieën over sociale bindingen en controle draaien de vraag om:
wie vertoont er géén deviant gedrag? De aanname is dat mensen van nature de neiging
hebben om misdaden te plegen, maar dat er krachten zijn die hen tegenhouden. Mensen
onderdrukken hun criminele neigingen, omdat ze de bindingen die ze hebben niet willen
verliezen (Hirschi 1969). De socialecontroletheorie (Sampson en Laub 1993) stelt bijvoor-
beeld dat de vraag of mensen deviant gedrag vertonen, afhangt van de afweging van de
kosten en de baten. Die kosten kunnen verband houden met de pakkans, maar ook met
sociale kosten, zoals het verliezen van sociale relaties of de sancties vanuit de eigen sociale
groep. Binnen hechte sociale netwerken worden normen sterker doorgegeven, gedeeld en
gesanctioneerd (Coleman 1994). Afwijkend gedrag wordt afgestraft en normconform
gedrag beloond en gestimuleerd. Andersom kunnen eenzaamheid en deprivatie ervoor
zorgen dat iemand zich niet hoeft te verantwoorden en sociaal gezien ook weinig te verlie-
zen heeft (reputatie, baan, sociale relaties). Deprivatie kan dan een voedingsbodem voor
deviant gedrag zijn.
Wanneer iemand op afstand staat van de samenleving en dus weinig sociale of emotionele
bindingen heeft, kan dit samengaan met een lage mate van sociale controle, verhoogde
gevoelens van anomie, frustratie en deprivatie en minder reden om de groepsnormen te
onderschrijven en uit te dragen. In die zin kan afstand tot de Nederlandse samenleving op
meerdere manieren met deviant gedrag verbonden zijn. Wanneer de ontvangende samen-
leving negatief tegenover een bepaalde migrantengroep staat, kan dit ook gevolgen voor
deviant gedrag hebben. Volgens de strain-theorie (Agnew 1992) kan een vijandige
omgeving tot negatieve emoties leiden, die vervolgens tot crimineel gedrag kunnen leiden.
De etiketteringstheorie of labelingtheorie (Becker 1963) stelt dat deviant gedrag niet alleen
uit de handeling zelf voorkomt, maar ook hoe anderen op die handeling reageren. De
theorie houdt zich bezig met hoe de zelfidentiteit en het gedrag van individuen worden
bepaald of beïnvloed door termen die worden gebruikt om ze te beschrijven of te classifi-
69 eerder onderzoek naar sociaal -culturele afstand
