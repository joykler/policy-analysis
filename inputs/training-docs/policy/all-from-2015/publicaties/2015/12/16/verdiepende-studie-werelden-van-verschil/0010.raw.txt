laten indelen in zeven sociaal-culturele categorieën. We beschrijven deze zeven catego-
rieën hierna.
Segregatie
De categorie ‘segregatie’ bestaat uit migranten die hechte banden met de herkomstgroep
onderhouden, zich in beperkte mate met Nederland identificeren en weinig sociale contac-
ten met autochtone Nederlanders hebben. Ze participeren niet veel in organisaties en als
ze dat wel doen, is daar nauwelijks contact met autochtone Nederlanders. In vergelijking
met de andere sociaal-culturele categorieën is er weinig steun voor de gelijkheid van lhbt’s
en voor zaken als abortus en euthanasie. De emotionele band met de herkomstgroep is
sterk en er is veel sociale interactie met de leden daarvan. Dit is de categorie die in het
profiel van een ‘groep op afstand’ past.
Etnisch geïsoleerd
De categorie ‘etnisch geïsoleerd’ kenmerkt zich net als de categorie ‘segregatie’ door een
grote afstand tot de Nederlandse samenleving. Er zijn weinig interetnische contacten met
autochtonen of andere migrantengroepen en men voelt zich niet of nauwelijks
Nederlander. De emotionele band met de herkomstgroep is sterk, maar buiten de directe
kring van vrienden en kennissen zijn er weinig contacten met de herkomstgroep.
Deze groep voelt zich het minst thuis in Nederland, oordeelt het minst positief over de
Nederlandse samenleving en – afgemeten aan opvattingen over onder ander de positie
van vrouwen en homoseksuelen en de scheiding van kerk en staat – is de culturele afstand
verhoudingsgewijs groot. Ook deze categorie heeft dus veel kenmerken van een groep op
afstand, maar de sociale contacten met leden van de herkomstgroep zijn niet talrijk.
Gematigde segregatie
De sociaal-culturele categorie ‘gematigde segregatie’ onderhoudt nauwe sociale en
emotionele banden met de herkomstgroep. Bijna iedereen uit deze categorie identificeert
zich (zeer) sterk met de herkomstgroep. De emotionele band met Nederland is niet sterk,
maar wel sterker dan in de twee eerdergenoemde categorieën. Deze groep onderhoudt
frequent sociale contacten met autochtone Nederlanders en (in mindere mate) met
migranten uit andere groepen. De migranten uit deze groepen voelen zich minder dan
gemiddeld thuis in Nederland en zijn niet erg te spreken over de Nederlandse samenleving.
Hun opvattingen staan verhoudingsgewijs ver af van de basiswaarden van onze samen-
leving.
Geïsoleerd en georiënteerd op Nederland
Kenmerkend voor de categorie ‘geïsoleerd en georiënteerd op Nederland’ is dat de sociale
banden met zowel de herkomstgroep als de autochtone Nederlanders niet sterk zijn.
Hierin lijkt deze categorie op de categorie die we als ‘etnisch geïsoleerd’ aanmerken.
Het grootste verschil is dat de emotionele band met de Nederlandse samenleving juist
relatief sterk is. Men voelt zich over het algemeen thuis en ziet zichzelf als Nederlander.
9 samenvatting en slotbeschouwing
