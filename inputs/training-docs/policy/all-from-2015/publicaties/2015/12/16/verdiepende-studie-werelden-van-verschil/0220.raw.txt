8 Met twee maten gemeten
Leen Sterckx en Barbara van der Ent
8.1 Aanleiding en opzet
Parallel aan het onderzoek onder Turks-Nederlandse jongeren voerde het scp een onder-
zoek uit naar de ontwikkelingen in de sociaal-culturele positie van Marokkaans-
Nederlandse jongeren en naar hun opvattingen over religieus gemotiveerd geweld.
We hebben de Marokkaans-Nederlandse jongeren rond dit thema bevraagd op dezelfde
manier als we bij de Turkse Nederlanders deden (zie hoofdstuk 7), om een vergelijking tus-
sen de twee groepen te kunnen maken. De sociaal-culturele positie van jongeren van beide
groepen blijken sterke overeenkomsten te vertonen, maar op belangrijke punten staan de
jongeren met een Marokkaanse achtergrond op een heel andere manier in het leven en in
de samenleving dan Turks Nederlandse jongeren.
Het scp voerde zeven focusgroepgesprekken met Marokkaans-Nederlandse jongeren tus-
sen de 18 en de 30 jaar. Daarnaast voerden we een focusgroepgesprek met sleutel-
informanten: een aantal professionals en ondernemers die door hun jarenlange werk en
ervaring zicht hebben op de leefwereld van Marokkaans-Nederlandse jongeren. Een deel
van deze sleutelinformanten is zelf van Marokkaanse herkomst. Bij de samenstelling van
de focusgroepen zorgden we voor een evenwichtige verdeling van jongeren met een ver-
schillend opleidingsniveau en geslacht, zowel uit de Randstad als daarbuiten. Alle jongeren
behoren tot de tweede generatie: ze zijn in Nederland geboren of als jonge kinderen naar
Nederland gekomen en zijn in Nederland opgegroeid. Twee van de focusgroepgesprekken
werden gehouden met respectievelijk zeer religieuze mannen (salafisten) en zeer religieuze
vrouwen (die zichzelf niet tot de salafistische stroming rekenen). In totaal spraken we met
40 Marokkaans-Nederlandse jongeren (voor een verdere toelichting zie bijlage 8 op
www.scp.nl). Omdat de nadruk op de Turks-Nederlandse jongeren lag, is onder de groep
van Marokkaanse herkomst minder uitgebreid veldwerk verricht. Onze bevindingen komen
overeen met wat uit ander kwalitatief onderzoek over de sociaal-culturele positie van
Marokkaans-Nederlandse jongeren en hun opvattingen over de situatie in het Midden-
Oosten blijkt (Sterckx et al. 2015). Daarom denken we dat de bevindingen in dit hoofdstuk
weergeven wat onder een brede doorsnee van de Marokkaans-Nederlandse jongeren leeft.
Daarbij moeten we de kanttekening maken dat we degenen met de extreemste opvattin-
gen met deze vorm van onderzoek hoogstwaarschijnlijk niet bereiken. We kunnen ook
geen uitspraken doen over het aandeel jongeren dat een bepaalde opvatting heeft of over
de verspreiding van extremistisch gedachtegoed. Wel biedt dit hoofdstuk inzicht in hoe
jonge Marokkaanse Nederlanders gebeurtenissen in het Midden-Oosten, in Nederland en
in de rest van de wereld interpreteren, welke redeneringen ze volgen en hoe ze tot hun
denkbeelden over de Nederlandse samenleving komen, over hun positie daarin en over
religieus gemotiveerd geweld.
219 met twee maten gemeten
