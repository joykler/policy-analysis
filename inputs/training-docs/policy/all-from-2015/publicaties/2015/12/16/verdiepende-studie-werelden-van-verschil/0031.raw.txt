1 Inleiding en achtergrond
Willem Huijnk en Jaco Dagevos
1.1 Zorgen over interetnische verhoudingen
De bevolking is somber over de verhouding tussen autochtonen en migrantengroepen.
Men beziet die vaak in termen van een tegenstelling en als conflictueus (Dekker en
Den Ridder 2014). Maar liefst 60% van de bevolking ziet (heel) veel wrijving tussen deze
bevolkingsgroepen (Vrooman et al. 2014). Er is zorg dat groepen langs elkaar heen leven,
dat bij migranten en hun nakomelingen de binding met Nederland afneemt en dat ze op
verdere afstand komen te staan van de Nederlandse samenleving (tk 2013/2014; Huijnk en
Dagevos 2012). De politieke en maatschappelijke discussie heeft zich in de afgelopen jaren
steeds vaker op de positie van moslims toegespitst. De aanslag op het World Trade Center
in New York op 11 september 2001 – ‘9/11’ – vormt hier een kantelpunt en in de jaren
daarna is (in wisselende intensiteit) de positie van moslims in Nederland onderwerp van
debat en antagonisme geweest. Mede door recente terroristische aanslagen, de oorlogen
in Irak en Syrië, de opkomst van de Islamitische Staat (IS) en de aantrekkingskracht daar-
van op sommige migrantenjongeren zijn de zorgen over de verhoudingen tussen verschil-
lende bevolkingsgroepen groter dan ooit. Sommige personen met een migranten-
achtergrond lijken zich steeds meer van de Nederlandse samenleving te distantiëren. Tege-
lijkertijd worden migrantengroepen ook op afstand gezet en dat voelen ze zelf ook zo.
Leden van migrantengroepen – en vooral degenen met een moslimachtergrond – ervaren
zeer vaak discriminatie (Andriessen et al. 2014).
Parallelle gemeenschappen
Tegen de achtergrond van de hiervoor geschetste bezorgdheid heeft de Directie Samen-
leving en Integratie van het ministerie van Sociale Zaken en Werkgelegenheid (szw) het
Sociaal en Cultureel Planbureau (scp) verzocht een studie uit te voeren. Die studie moet
meer duidelijkheid geven over de mate waarin leden van migrantengroepen zich op
Nederland oriënteren en zich met Nederland verbonden voelen. Bovendien moet het
onderzoek inzicht geven in de factoren die hierop van invloed zijn. Dat migrantengroepen
op afstand van de mainstreamsamenleving komen te staan, vindt het kabinet onwenselijk
1
(tk 2013). In dat kader wordt gesproken over ‘parallelle gemeenschappen’. In een kamer-
brief uit 2009 schrijft de toenmalig minister van Justitie, Hirsch-Ballin, dat parallelle
gemeenschappen in Nederland moeten worden voorkomen (tk 2009). Daarmee wordt
gedoeld op de situatie dat ‘groepen een eigen rechtssysteem hanteren dat zich buiten de
kaders van de rechtsorde begeeft’. De focus ligt hierbij sterk op groepen die zich aan de
democratische rechtsstaat onttrekken. In latere beleidsstukken wordt het begrip ‘parallelle
gemeenschap’ in de politieke discussie breder opgevat (tk 2013). Het betreft dan niet meer
alleen juridische segregatie, maar het op afstand staan van allerlei domeinen van de
30 inleiding en achtergrond
