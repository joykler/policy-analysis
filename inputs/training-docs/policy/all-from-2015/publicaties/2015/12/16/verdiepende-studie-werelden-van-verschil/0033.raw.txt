Sociaal-culturele positie en sociaal-culturele afstand
In deze studie sluiten we aan op de literatuur over integratie en over de sociaal-culturele
positie in het bijzonder. De sociaal-culturele positie wordt afgemeten aan drie dimensies:
– sociaal (sociale contacten)
– emotioneel (identificatie)
– cultureel (normatieve oriëntatie, opvattingen).
Nagegaan wordt welke positie leden van migrantengroepen innemen en of er – zoals de
notie van de parallelle gemeenschappen veronderstelt – sprake is van cumulatie van
bepaalde posities op de drie hiervoor genoemde dimensies. In de literatuur wordt ervan
uitgegaan dat grenzen tussen groepen scherper zijn naarmate meerdere dimensies van
afstand samenvallen (Elchardus 2012). De gevolgen van scheidslijnen die met elkaar
samenhangen (mutually reinforcing cleavages), zijn bijvoorbeeld problematischer voor de
maatschappelijke samenhang dan tegenstellingen die haaks op elkaar staan (crosscutting
cleavages) (Bovens et al. 2014; Lipset 1969). Hoe sterker de cumulatie, hoe dieper de
scheidslijn en hoe groter de mogelijke gevolgen. Er zijn veel onderzoeken naar de afzonder-
lijke dimensies geweest, maar niet of nauwelijks naar hoe deze cumuleren.
Het is aannemelijk dat de verschijningsvormen van sociaal-culturele posities tamelijk groot
zullen zijn. Veel onderzoek wijst uit dat bijvoorbeeld gerichtheid op de eigen groep niet
zonder meer een geringe identificatie met de ontvangende samenleving betekent. Onder-
zoek naar transnationale verbanden laat bijvoorbeeld zien dat het onderhouden van con-
tacten met het herkomstland integratie in het ontvangende land niet in de weg staat
(Levitt en Glick-Schiller 2004; Snel et al. 2004). Ook kan sprake zijn van gerichtheid op
zowel de herkomstgroep als op autochtonen en de Nederlandse samenleving. We spreken
dan van ‘dubbele bindingen’ of simultaneity (Dagevos en Gijsberts 2008).
In de praktijk zijn er gradaties van afstand en zal de afstand van een groep tot de samen-
leving verschillen per dimensie. Het is dus niet alleen de vraag óf er groepen op afstand in
Nederland bestaan, maar meer in welke mate en in welke verschijningsvormen die afstand
zich openbaart. In hoofdstuk 3 komen we hier uitgebreid op terug.
Oorzaken en gevolgen van afstand
Naast beantwoording van de beschrijvende vraag proberen we meer inzicht te krijgen in de
factoren die een rol spelen bij het ontstaan van sociaal-culturele afstand. Ook doen we een
poging om een beeld van de gevolgen van sociaal-culturele afstand te krijgen. De vraag
hoe groepen op afstand ontstaan en blijven voortbestaan is complex. Zowel processen
binnen de etnische gemeenschap als die binnen de wijdere samenleving zijn hierbij van
belang. Migranten(groepen) kunnen zich distantiëren of afscheiden van de wijdere samen-
leving, maar kunnen ook door de ‘ontvangende’ samenleving op afstand worden gezet.
Stigmatisering en discriminatie geven migranten het signaal dat ze niet gewenst zijn en er
niet bij horen. Dit kan ertoe bijdragen dat migranten zich (blijven) afwenden van de main-
streamsamenleving.
32 inleiding en achtergrond
