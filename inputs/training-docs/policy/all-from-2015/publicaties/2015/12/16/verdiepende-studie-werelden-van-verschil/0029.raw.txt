het gevoel van onrecht en uitsluiting verder aan; niet alleen omdat men ook andere
nieuwsbronnen raadpleegt, maar ook omdat het vragen oproept waarom deze gebeurte-
nissen in Nederland niet worden getoond. Dit draagt bij aan complottheorieën, waarvoor
veel jongeren vatbaar zijn en die op buitenlandse nieuwszenders en sites veelvuldig wor-
den uitgedragen. De jongeren voelen vaak wantrouwen en negativiteit ten aanzien van
autochtone contacten, westerse media en politiek, wat bijdraagt aan een sterkere gericht-
heid op herkomstgroep en geloof. Uit de interviews met experts maken we op dat het idee
dat de jongeren zelf en – misschien nog wel belangrijker – de religieuze en etnische groep
systematisch op afstand worden gezet een van de voedingsbodems voor radicalisering is.
Het was al langer bekend dat de interetnische verhoudingen in Nederland onder druk
staan. Toch zijn we vooral vanwege de gesprekken met jongeren met Turkse en
Marokkaanse wortels met de neus op de feiten gedrukt: het gevoel van uitsluiting is breed
en sterk. Tegelijkertijd valt op dat jongeren van Turkse en Marokkaanse afkomst zich ver-
bazen dat sommige opvattingen in Nederland gevoelig liggen. In het Nederland van nu lijkt
de wederzijdse empathie af en toe ver te zoeken. Soms heeft dat te maken met het feit dat
verschillen in opvattingen nauwelijks overbrugbaar zijn. Het gaat dan om opvattingen over
thema’s die in Nederland tot de mainstream gerekend worden, bijvoorbeeld over de posi-
tie van lhbt’s. Jongeren van Marokkaanse afkomst wijzen op ethnic profiling, maar ze gaan
voorbij aan de zorg onder de bevolking over de feitelijk vastgestelde hoge criminaliteits-
cijfers bij de Marokkaanse groep. Daarmee is ethnic profiling door de politie nog niet gele-
gitimeerd, maar het feit dat Marokkaanse Nederlanders veelvuldig worden aangehouden,
heeft daar wel mee te maken. De leefwerelden van de verschillende bevolkingsgroepen zijn
tamelijk gescheiden en dat draagt eraan bij dat er weinig wederzijdse beïnvloeding van
elkaars referentiekaders. Het gevolg daarvan is dat men elkaars verhaal en redenering niet
kent en zich daar ook niet in verdiept of wil verdiepen. Het kan bijvoorbeeld helpen om te
weten dat het beledigen van de profeet als zeer kwetsend wordt ervaren. Niet om daarmee
geweld te rechtvaardigen, maar wel om enig begrip te krijgen voor moslimjongeren die
daaraan refereren in hun oordeel over de aanslagen op het tijdschrift Charlie Hebdo.
Dat Marokkaans- en Turks-Nederlandse jongeren IS niet ondubbelzinnig veroordelen,
hoeft niet direct op radicaal gedachtegoed te wijzen, maar kan ermee te maken hebben dat
ze de wandaden van de familie Assad in hun oordeel betrekken. Nu liggen de referentie-
kaders vaak ver uit elkaar. Het lijkt op een split-screen world: ‘Depending on what part of the
screen you are looking at, you will have a very different perception of where things stand.’ (ontleend
aan Duurvoort 2015). Aan de ene kant staan moslims die van mening zijn dat zij en hun
religieuze groep als tweederangsburgers worden beschouwd, en aan de andere kant staan
autochtone Nederlanders die de aanwezigheid van moslims en migranten als bedreiging
van belangrijke waarden zien en hen met criminaliteit en geweld associëren. Het idee dat
de integratie door de groei van de tweede generatie een forse stap voorwaarts zou hebben
gemaakt, wordt maar gedeeltelijk bewaarheid. Op de arbeidsmarkt en in het onderwijs zijn
zeker vorderingen zichtbaar, maar het is zorgelijk dat de sociale en culturele verschillen zo
groot zijn. Nederland is daarmee een land van afstand. De bekende integratieonderzoeker
Richard Alba heeft betoogd dat integratie is voltooid als leden van groepen niet meer als
28 samenvatting en slotbeschouwing
