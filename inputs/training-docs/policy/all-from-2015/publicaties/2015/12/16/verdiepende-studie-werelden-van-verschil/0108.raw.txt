deze groepen is de beeldvorming over autochtone Nederlanders het minst positief; ze heb-
ben het minst vaak positieve gevoelens ten aanzien van autochtone Nederlanders, onder-
schrijven het stereotype dat Nederlandse vrouwen te veel vrijheden hebben het vaakst en
hebben de grootste bezwaren wanneer hun kind bevriend is of een relatie heeft met een
autochtone Nederlander. Ook wat betreft sociaal vertrouwen en politieke participatie sco-
ren deze migranten laag.
De overeenkomsten tussen deze twee groepen op afstand zijn sterker dan de verschillen.
Het grootste verschil tussen beide groepen betreft de perceptie van het maatschappelijk
klimaat. Het zijn migranten uit de categorie ‘etnische isolatie’ die van mening zijn dat de
acceptatie van migranten door autochtonen in Nederland het geringst is. Zij ervaren ook de
meeste persoonlijke discriminatie. De categorie ‘segregatie’ neemt – opvallend genoeg –
een middenpositie in ten opzichte van de andere sociaal-culturele categorieën wat betreft
de perceptie van het maatschappelijk klimaat. Wanneer men grotendeels in afzondering
van elkaar leeft, is de kans op negatieve sociale ervaringen misschien beperkter. Het sociaal
vertrouwen is bij beide categorieën relatief laag, maar bij de categorie ‘etnisch geïsoleerd’
nog wat geringer dan bij ‘segregatie’.
Bij de categorieën ‘nadruk op Nederland’ en ‘assimilatie’ is het beeld gespiegeld aan dat bij
de twee groepen op (grote) afstand: hun welbevinden is juist relatief goed, de beeld-
vorming over autochtone Nederlanders positief, en de politieke betrokkenheid en het
vertrouwen in instituties en andere mensen groot. Ook voelen deze migranten zich het
sterkst geaccepteerd in Nederland en rapporteren ze relatief weinig ervaren discriminatie.
De drie meer hybride sociaal-culturele categorieën – ‘gematigde segregatie’, ‘geïsoleerd en
georiënteerd op Nederland’ en ‘dubbele bindingen’ – nemen vaak een tussenpositie in op
de diverse onderzochte terreinen. De categorie ‘gematigde segregatie’ – waartoe ongeveer
de helft van de Turkse en Marokkaanse Nederlanders behoort – scoort op het gebied van
welbevinden relatief goed, maar zit wat betreft de (negatieve) beeldvorming over autoch-
tone Nederlanders dicht bij de opvattingen van de twee groepen met de grootste afstand.
Ook voelen personen uit de categorie ‘gematigde segregatie’ zich naar verhouding weinig
geaccepteerd en is het vertrouwen in instituties beperkt. In tegenstelling tot vrij veel eerder
onderzoek is het niet zo dat de groep met dubbele bindingen – in Berry’s terminologie is
dat de categorie ‘integratie’ – de gunstigste posities inneemt, bijvoorbeeld op het gebied
van welbevinden en gezondheid.
Het is opvallend dat voor veel terreinen de afstand tot de Nederlandse samenleving door-
slaggevender lijkt te zijn dan de sociale relaties die al dan niet binnen de herkomstgroep
worden onderhouden. Het is heel goed mogelijk dat er voor deviant gedrag – dat met de
beschikbare gegevens niet goed kon worden onderzocht – wel een groot verschil is tussen
de twee geïdentificeerde groepen op (grote) afstand. De literatuur wijst er namelijk op dat
een hecht sociaal vangnet een beschermende factor kan zijn tegen deviant gedrag zoals
criminaliteit of extremisme. Migranten uit de categorie ‘etnisch geïsoleerd’ missen voor
een groot deel de beschermende kracht die van sociale relaties kan uitgaan, terwijl
personen uit de categorie ‘segregatie’ hier wel aan worden blootgesteld. In algemene zin
geldt dat integratie in zowel de eigen herkomstgroep als in de bredere samenleving ertoe
107 sociaal -culturele categorieën : migranten op afstand
