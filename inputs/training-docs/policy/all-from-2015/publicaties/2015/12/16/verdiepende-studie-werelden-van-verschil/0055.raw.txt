Religie
Wanneer een migrantenreligie overeenstemt met (of lijkt op) de meest voorkomende
levensbeschouwing binnen de ontvangende samenleving, wordt religie gezien als een
factor die het aanpassingsproces kan faciliteren (Foner en Alba 2008). Religie lijkt bijvoor-
beeld voor christelijke migranten in de (christelijke) Verenigde Staten de integratie te
bevorderen (Connor en König 2013). Dit is anders wanneer een migrantenreligie ver(der)
van de ontvangende samenleving af staat. In Nederland is dit vooral het geval voor Turkse
en Marokkaanse Nederlanders, van wie de overgrote meerderheid (resp. 95% en 98%) isla-
mitisch is, en in veel mindere mate voor Antilliaanse en Surinaamse Nederlanders, van wie
ongeveer een derde zich niet tot een geloof rekent. Van de Antilliaanse Nederlanders
rekent het grootste deel (61%) zich tot het christendom. De Surinaamse groep is religieus
zeer divers, met 35% christenen, 21% hindoes en 9% moslims (Huijnk en Dagevos 2012).
Religieuze verschillen tussen groepen gaan vaak met culturele verschillen gepaard, die
weer van invloed op wederzijdse contacten en processen van identificatie kunnen zijn.
Hoe hechter de vorm van contact, des te groter is de invloed van religie. Dit geldt vooral
voor interetnische (of interreligieuze) huwelijken (McPherson et al. 2001). Deze invloed is
deels intrinsiek – veel mensen hebben de voorkeur om met iemand met dezelfde religieuze
achtergrond te trouwen – maar deels ook extern bepaald: de religieuze gemeenschap kan
een huwelijk met iemand van buiten de religieuze groep afkeuren of zelfs verbieden.
Vooral voor Turkse en Marokkaanse Nederlanders geldt dat trouwen met iemand buiten de
religieuze groep vaak niet als reële optie wordt gezien (Sterckx et al. 2013). Minder dan 10%
van de huwelijken van Turkse en Marokkaanse Nederlanders die elk jaar worden gesloten,
is met een autochtone Nederlander (cbs 2014). Huwelijken met iemand van een andere
etnische groep komen zowel bij Surinaamse als bij Antilliaanse Nederlanders relatief vaker
voor; bij deze groepen staat slechts een heel klein deel afwijzend tegenover gemengde
huwelijken (Huijnk en Dagevos 2012).
Ook bij het ontwikkelen van vriendschappelijke sociale contacten speelt religie een rol, al is
het in mindere mate. Hoe religieuzer migranten zijn, hoe meer ze hun sociale contacten
binnen de etnisch(-religieuze) groep vinden (Maliepaard en Phalet 2012; Van Tubergen
2007). Religieuze afstand kan ook identificatieprocessen belemmeren, vooral wanneer reli-
gieuze waarden (sterk) afwijken van de waarden van de ontvangende samenleving
(Verkuyten en Yildiz 2007). Zo kunnen er botsingen rondom waarden over seksuele gelijk-
heid, tolerantie en de vrijheid van meningsuiting zijn (Verkuyten en Martinovic 2012).
Uit eerder onderzoek onder moslims van Turkse en Marokkaanse herkomst kwam naar
voren dat een sterkere identificatie als moslim samengaat met een relatief sterkere identi-
ficatie als Turks/Marokkaans en minder als Nederlands (Maliepaard en Gijsberts 2012).
3.2.2 De rol van de etnische herkomstgroep
Diverse processen binnen de etnische herkomstgroep zijn van belang voor de sociaal-
culturele afstand tot de ontvangende samenleving. De etnische gemeenschap (bv. familie,
buurtgenoten, religieuze leiders) kan van invloed zijn op het al dan niet aangaan van rela-
ties met de autochtone bevolking. Vooral wanneer het hechte sociale relaties betreft, zoals
54 eerder onderzoek naar sociaal -culturele afstand
