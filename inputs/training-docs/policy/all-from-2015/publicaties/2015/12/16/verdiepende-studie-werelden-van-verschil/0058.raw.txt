externe functies hebben betrekking op de rol van zelforganisaties bij de integratie van hun
achterban in de wijdere samenleving (bridging) (vgl. Schrover en Vermeulen 2004). Etnische
organisaties waaraan een bonding-functie wordt toegekend, vervullen primair een interne
of samenbindende functie ten behoeve van hun achterban en bieden op deze manier
ondersteuning, vertrouwdheid en geborgenheid. Dit zou tot een sterkere oriëntatie op het
land van herkomst kunnen leiden, maar dat hoeft niet per se. Zelforganisaties met een
bridging-functie hebben een voornamelijk externe of overbruggende functie doordat ze
belangenbehartiging en integratie van de eigen gemeenschap centraal stellen (Rijkschroeff
en Duyvendak 2004). Zelforganisaties kunnen hun interne doelen bereiken en tegelijkertijd
aan de integratie van migranten in de wijdere samenleving bijdragen, bijvoorbeeld doordat
informatie via sociale netwerken aan de meer geïsoleerde leden van de achterban wordt
doorgegeven. Etnische organisaties kunnen een communicatieve verbinding tussen bij-
voorbeeld de (lokale) overheid en de achterban vormen. Migrantenorganisaties vormen
dan voor migranten juist een middel voor integratie en emancipatie via bijvoorbeeld
opleidingen en kadervorming: ‘emancipatie in eigen kring’ (Fennema et al. 2001). Sterke
organisatievorming kan daarnaast een dempend effect op processen van radicalisering
hebben. Het relatief geringe aantal radicale moslims met een Turkse achtergrond wordt
bijvoorbeeld toegewezen aan de hoge organisatiegraad.
Turkse Nederlanders zijn van alle migrantengroepen het sterkst georganiseerd (Dataset
Migration Organisations). Niet alleen is er een veelheid aan Turkse organisaties, er is ook
een hoge mate van contact tussen die organisaties (o.a. via federatievorming). Er was
bovendien al in een vroeg stadium contact tussen Turkse organisaties en de Nederlandse
overheid, waarbij de belangenbehartiging van Turkse Nederlanders op allerlei terreinen
centraal stond (Van Heelsum 2004; Lucassen en Penninx 2009). Ook binnen bredere orga-
nen, zoals het Contactorgaan Moslim en Overheid, spelen Turkse Nederlanders een
belangrijke rol (Sunier en Landman 2014). In tegenstelling tot veel andere etnische groepen
is er binnen de Turkse gemeenschap een hoge mate van centralisatie in de organisatievor-
ming en zijn er relatief sterke banden met het land van herkomst via deze organisaties.
Verreweg de meeste Turkse organisaties zijn actief op religieus gebied. Er zijn in Nederland
volgens de meest recente schatting 242 Turkse moskeeën, waarvan veruit de meesten
onder drie grote organisaties vallen: Diyanet/isn (143 moskeeën), Milli Görüs (34 mos-
keeën), en Stichting Islamitisch Centrum Nederland (sicn), de Nederlandse tak van de
Suleymanlı-beweging (41 moskeeën) (Van Oudenhoven et al. 2008; Sunier en Landman
2014). Gezien het frequente moskeebezoek van Turkse Nederlanders (42% bezocht in 2011
de moskee iedere week; Maliepaard en Gijsberts 2012) hebben de moskeeën een groot
bereik en de organisaties erachter een potentieel grote invloedssfeer. Dit heeft er recent
toe geleid dat er vanuit de overheid vragen zijn gesteld naar de mate van ‘parallelliteit’ in
de Turkse gemeenschap (ten opzichte van de Nederlandse samenleving) die via deze reli-
gieuze organisaties zou worden gecreëerd (tk 2013). In 2014 is naar aanleiding hiervan een
omvangrijke literatuurstudie verschenen over de rol van Turkse religieuze organisaties in
Nederland (Sunier en Landman 2014). De auteurs onderzoeken de drie hiervoor genoemde
organisaties en daarnaast de Gülen-beweging.
57 eerder onderzoek naar sociaal -culturele afstand
