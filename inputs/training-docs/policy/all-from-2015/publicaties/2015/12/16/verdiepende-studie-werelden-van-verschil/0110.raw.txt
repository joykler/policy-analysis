5 Nederlandse onderzoeksliteratuur over andere groepen op
afstand
Mieke Maliepaard en Mérove Gijsberts
In de voorgaande hoofdstukken was de aandacht op de grootste vier niet-westerse
migrantengroepen in Nederland gericht. Zoals in hoofdstuk 1 werd vermeld, zijn er binnen
Nederland meer etnische groeperingen die in meer of mindere mate kenmerken hebben
waardoor ze op enige afstand staan van de samenleving voor wat betreft normen en waar-
den, contacten en emotionele verbinding. In dit hoofdstuk bespreken we de onderzoeks-
literatuur met betrekking tot drie kleinere groepen in Nederland. We richten ons achter-
eenvolgens op de Chinees-Nederlandse eerste generatie, de Roma en de Somalische
Nederlanders. Het ligt niet binnen het bereik van dit onderzoek om van alle in Nederland
woonachtige migrantengroepen te schetsen in hoeverre ze op afstand van de ontvangende
samenleving staan.
De keuze voor deze drie groepen is ingegeven door twee overwegingen: enerzijds betreft
het groepen die in de literatuur en/of in het overheidsbeleid als groep op afstand worden
aangemerkt. Anderzijds betreft het groepen waarover voldoende literatuur voorhanden is.
Het gaat hier niet om groepen die (enkel) op economische afstand staan (gekenmerkt door
bv. een hoge mate van werkloosheid), maar om afstand in het sociaal-culturele domein –
wat echter, zoals we in hoofdstuk 4 hebben gezien, kan samengaan met economische
afstand. We verkennen wat er op basis van empirisch onderzoek bekend is over de manier
waarop deze drie groepen in Nederland zich in sociaal-cultureel opzicht manifesteren.
Per groep proberen we een beeld van de verschillende dimensies van afstand te schetsen.
Daarnaast kijken we per groep op basis van de literatuur naar potentiële onderliggende
oorzaken en gevolgen, zoals deze uiteengezet zijn in de eerdere hoofdstukken. Hiermee is,
net als in voorgaande hoofdstukken, niet gezegd dat alle leden van deze etnische groepen
op afstand staan en evenmin dat dit de enige groepen zijn die op afstand zouden kunnen
staan.
5.1 Chinees-Nederlandse eerste generatie
Migratie van Chinezen naar Nederland kent een lange geschiedenis. Al ruim 100 jaar wonen
en werken er Chinezen in Nederland, en ze vormen met circa 100.000 leden in omvang
inmiddels de vijfde grote groep niet-westerse migranten in Nederland. Over Chinese
Nederlanders bestond lange tijd het beeld van een zeer gesloten gemeenschap die zich
afzijdig van de Nederlandse samenleving houdt, en vooral in (afhaal)restaurants werkt.
Recent is er, mede door een aantal grootschalige studies, verandering in dit idee gekomen.
Uit onderzoek is naar voren gekomen dat er duidelijk subgroepen in de Chinese migranten-
gemeenschap zijn aan te wijzen. Hierbij tekent zich grofweg een driedeling af, waarin de
109 nederlandse onderzoeksliteratuur over andere groepen op
afstand
