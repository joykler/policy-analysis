De latenteklassenanalyses per migrantengroep laten zien dat het aantal categorieën van
sociaal-culturele afstand voor de afzonderlijke groepen kleiner is (zie bijlage B4.5 op
www.scp.nl). De variatie in sociaal-culturele patronen tussen migrantengroepen is groter
dan de variatie binnen die groepen. Voor de Turkse en Antilliaanse groep kunnen vier cate-
gorieën van sociaal-culturele afstand worden onderscheiden, bij de Surinaamse en
Marokkaanse groep zijn dit er drie. Het is niet onverwacht dat er minder categorieën per
migrantengroep naar voren komen dan in totaal over alle migrantengroepen heen.
Uit tabel 4.2 bleek al dat bepaalde sociaal-culturele categorieën bij sommige migranten-
groepen niet of nauwelijks voorkomen, zoals de categorie ‘assimilatie’ bij Turkse
Nederlanders.
Het beeld van de latenteklassenanalyse per migrantengroep komt grotendeels overeen
met de bevindingen uit tabel 4.2. Bij de Marokkaanse en Turkse Nederlanders heeft onge-
veer een kwart (zeer) weinig sociale of emotionele banden met Nederland. Binnen deze
groepen heeft een deel wel dubbele banden, maar het accent daarvan ligt hoofdzakelijk bij
de herkomstgroep en de culturele afstand is relatief groot. De sociaal-culturele categorieën
waarbij de nadruk van de banden op Nederland ligt, komen bij hen niet voor. Bij de
Antilliaanse en Surinaamse groep is dit wel zo. Bij hen komt uit de aparte analyse niet een
groep naar voren die op grote afstand van de Nederlandse samenleving staat.
4.3 Sociaal-culturele categorieën naar achtergrondkenmerken
In deze paragraaf analyseren we welke (individuele) factoren samenhangen met de diverse
sociaal-culturele categorieën. Eerst beschrijven we hoe de diverse categorieën zijn samen-
gesteld. In tabellen 4.3 tot en met 4.5 zijn de gemiddelde scores op de achterliggende ken-
merken voor de zeven sociaal-culturele categorieën gepresenteerd. Dit geeft aan hoe een
bepaalde categorie is samengesteld; zo is bij de segregatiegroep 60% vrouw (en dus 40%
man) en is 10% van de tweede generatie (en dus 90% van de eerste generatie). In bijlage
B4.6 op www.scp.nl staat uiteengezet hoe deze concepten zijn bevraagd en wat de ant-
woordcategorieën zijn.
In tabellen 4.3 tot en met 4.5 staan de ongecontroleerde percentages; er is (nog) geen reke-
ning met de onderlinge samenhang van de achterliggende kenmerken gehouden. Op basis
van logistische multivariate regressies (zie bijlagen B4.8 en B4.9 op www.scp.nl) krijgen we
meer zicht op de relatieve sterkte van de gevonden samenhangen. In zo’n analyse wordt
een dichotome variabele gerelateerd aan meerdere achterliggende kenmerken. Deze ana-
lyses hebben alleen zin voor de categorieën aan de uitersten van het spectrum, omdat voor
de hybride (midden)categorieën de referentiegroep te diffuus is. Voor bijvoorbeeld de
categorie ‘dubbele bindingen’ bestaat de referentiegroep uit zowel migranten uit de groep
‘assimilatie’ als ‘segregatie’.
85 sociaal -culturele categorieën : migranten op afstand
