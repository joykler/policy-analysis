In het geval van Sharia for Belgium, zo vertelt een respondent, werden door repressief
overheidsoptreden de laatste lijntjes met de Vlaamse samenleving doorgeknipt:
In het geval van Sharia for Belgium is er op een gegeven moment een hele grote groep naar Syrië
gegaan. Ideologische overwegingen spelen heel duidelijk een rol bij hen, maar ook praktisch: men was
in België gewoon klaar. Men was echt gewoon letterlijk klaar, want hun leider zat vast, iedereen was
inmiddels zijn baan al kwijt en van sommige was ook de uitkering ingetrokken. In België kon men
eigenlijk gewoon helemaal niks meer. […] Dus dan is die trek naar Syrië niet alleen een consequentie
van hun ideologie, die speelt zeker een rol, maar ook een consequentie van het overheidsoptreden.
En hun eigen acties in België zelf natuurlijk, want daar komt dat overheidsoptreden vandaan.
6.6 Pull-factoren voor radicalisering
In deze paragraaf beschrijven we de verschillende pull-factoren die door experts en
professionals in de interviews zijn genoemd. Het gaat om factoren die mensen in een radi-
cale beweging of naar het radicale gedachtegoed trekken (pull). Deze pull-factoren kunnen
in veel gevallen worden gezien als behoeften die mensen willen vervullen.
6.6.1 Emotionele reactie op ervaren onrechtvaardigheid
Verschillende onderzoekers wijzen op de sterke emotionele reacties die een rol spelen in
radicalisering en die mensen voelen als gevolg van ervaren onrecht dat is aangedaan aan
moslims overal ter wereld, zoals in Palestina (Bartlett en Miller 2012; Borum 2003; Buijs
et al. 2006; Slootman en Tillie 2008; Speckhard 2012). De beelden van bijvoorbeeld Pales-
tijnse kinderen die het slachtoffer van Israëlisch acties worden, roepen niet alleen het
gevoel op dat moslims onrecht wordt aangedaan, maar ook dat de internationale gemeen-
schap dit zomaar laat gebeuren. Men heeft ook het gevoel dat de slachtoffers in de steek
worden gelaten. Dit versterkt het gevoel van onrechtvaardigheid en roept het gevoel op
dat er iets aan de situatie gedaan moet worden. Boosheid brengt de neiging met zich mee
om hen die als verantwoordelijk worden gezien voor het onrecht agressief te bejegenen
(Van der Pligt en Koomen 2009). De persoon die radicaliseert, voelt een steeds grotere ver-
antwoordelijkheid om zelf actie te ondernemen en op een of andere manier hulp te bieden
aan mensen die het slachtoffer zijn van onderdrukkingen en vernederingen. Een van de
geïnterviewde professionals komt dagelijks in aanraking met de emotionele reacties van
jongeren en vertelt:
Je merkt dat met name moslimjongeren boos zijn. Die zijn gewoon verschrikkelijk boos. En die infor-
matie waarop zij hun boosheid baseren, staat toch voor 80, 90% op internet. En de informatie die van
internet komt, is ongelooflijk manipulatief. En die geeft voeding aan, en draagt bij aan het creëren van
boosheid.
Dit citaat maakt duidelijk dat propaganda een belangrijke rol in het oproepen van die
emotionele reactie speelt. De beelden worden verspreid met het doel om die emotionele
reactie op te roepen en mensen aan te zetten tot betrokkenheid, zoals andere responden-
ten vertellen:
143 groepen op grote afstand : achtergronden van islamitisch
radicalisme en extremisme
