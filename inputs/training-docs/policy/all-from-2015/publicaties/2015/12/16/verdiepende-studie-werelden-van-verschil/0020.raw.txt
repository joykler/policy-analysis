uitmaken van groepen gelijkgestemden. Daarnaast appelleert de internationale jihad aan
de behoefte aan avontuur.
De radicale islam biedt ook antwoord op de vraag: ‘Wat is mijn plek op deze wereld?’
Een vraag die alle jongeren zichzelf wel eens stellen, maar die voor migrantenjongeren die
met een gevoel van uitsluiting kampen nog nadrukkelijker naar voren kan komen. Religie
kan antwoorden op zulke zingevingsvragen bieden. Vooral de radicale variant van de islam
biedt een sluitend en ondubbelzinnig kader. Op microniveau biedt deze religieuze stroming
houvast doordat in allerlei regels is vastgelegd hoe de ware gelovige zich dient te gedra-
gen. Op macroniveau biedt de islam een omvattend wereldbeeld waarin de gelovige een
rol kan spelen (namelijk: er is oorlog tegen de islam, de ware gelovige heeft de plicht hier
tegen in het geweer te komen en uiteindelijk een utopie te vestigen).
De push- en pull-factoren staan in een ingewikkelde interactie tot elkaar. Het proces dat tot
radicalisering leidt, is een complex geheel van radertjes die in elkaar grijpen en elkaar ver-
sterken. Per individu kan de nadruk op verschillende push- en pull-factoren liggen: wat voor
de ene geradicaliseerde persoon belangrijk is geweest, geldt niet zonder meer voor de
andere. Kortom: de voorspellende waarde van de genoemde factoren is waarschijnlijk niet
zo groot en ze hangen bovendien op een complexe manier met elkaar samen. Wel lijkt dui-
delijk te zijn dat het bij radicalisering vaak om kwetsbare individuen gaat. Onderzoek van
Weenink (2015) naar (potentiële) uitreizigers wijst erop dat zij vaker een criminele achter-
grond hebben. Ook lijken volgens datzelfde onderzoek psychosociale kenmerken een rol te
spelen, waarbij een combinatie van psychische stoornissen en sociale isolatie van de
directe omgeving ertoe zou kunnen leiden dat de vatbaarheid voor radicalisering toe-
neemt. Het doormaken van een persoonlijke crisis kan ervoor zorgen dat oude opvattingen
en ideeën aan het wankelen zijn gebracht en er ruimte komt voor andere (radicalere) denk-
beelden.
S.3.4 Jongeren van Turkse en Marokkaanse afkomst over religieus geïnspireerd geweld,
identificatie, sociale netwerken en uitsluiting
Het kwalitatieve onderzoek onder jongeren van Turkse en Marokkaanse origine is erop
gericht om meer zicht te krijgen op hun sociaal-culturele positie – met bijzondere aandacht
voor opvattingen over religieus geïnspireerd geweld. Deze opvattingen beschouwen we als
een indicator van de culturele dimensie van de sociaal-culturele positie. Er is met hen
onder meer gesproken over IS, het uitreizen naar Irak en Syrië en de aanslagen op de
redactie van het tijdschrift Charlie Hebdo in Parijs. Onderzocht is hoe hun opvattingen zich
tot de sociale en identificatiedimensie verhouden en welke relaties er zijn te leggen met de
beeldvorming en gedrag vanuit de dominante samenleving.
In totaal zijn 120 Turkse en Marokkaanse jongeren in groepsgesprekken aan het woord
gekomen. Daarnaast zijn achttien vertegenwoordigers van religieuze en politieke
bewegingen en twintig experts geïnterviewd.
19 samenvatting en slotbeschouwing
