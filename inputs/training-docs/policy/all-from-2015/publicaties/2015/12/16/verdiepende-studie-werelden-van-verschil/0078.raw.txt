Kader 4.2 De latenteklassenanalyse van de sociaal-culturele categorieën
De lca-analyses voor dit onderzoek zijn uitgevoerd met Mplus. De kwaliteit van de classificatie
(de entropy-waarde) is 0,91 (zie bijlage B4.3 op www.scp.nl). Dat is hoog: een entropy van 0,80
wordt over het algemeen beschouwd als goed. De maximum score is 1,00. Een belangrijke vraag
bij de lca is uit hoeveel verschillende klassen de typologie bestaat. Op basis van de principes van
eenvoudigheid en zuinigheid heeft het de voorkeur om zo min mogelijk homogene groepen te
onderscheiden. Maar hoe meer individuen in een groep worden samengenomen, hoe groter de
onderlinge verschillen en de variatie zijn. Wanneer die onderlinge verschillen binnen een groep te
groot zijn, is het niet zinvol meer om ze te beschouwen als een bij elkaar behorende groep van
individuen. De Vuong-Lo-Mendell-Rubin-likelihood-ratiotest en de Lo-Mendell-Rubin-adjusted-
lrt-test laten zien dat een oplossing met acht klassen niet significant beter is dan een oplossing
met zeven klassen. Een oplossing met zeven clusters is daarentegen wel significant beter dan een
oplossing met zes klassen. We komen daarom tot een indeling in zeven klassen. Voor meer aan-
vullende informatie over de lca is in bijlage B4.2 t/m B4.4 op www.scp.nl informatie opgenomen
over de wijze hoe we tot deze uitkomst gekomen zijn en over de kwaliteit van de oplossing.
4.2 Een typologie van sociaal-culturele integratie
In tabel 4.1 zijn de zeven categorieën die we op basis van de latenteklassenanalyse hebben
vastgesteld en de gemiddelde scores op de verschillende items weergegeven. Een hogere
score verwijst bij de items die de sociale en de emotionele dimensie representeren naar
een sterkere emotionele of sociale band. Bij de culturele items verwijst een hogere score
naar progressieve waarden. In de laatste kolom is het gemiddelde over alle categorieën
weergegeven. Dit biedt een referentiekader om te bepalen in hoeverre een bepaalde groep
op een bepaald item op grote dan wel kleinere afstand staat. Aan de hand van de uitkom-
sten van tabel 4.1 bespreken we het signatuur van de diverse sociaal-culturele categorieën.
De scores op de afzonderlijke items schetsen een beeld van de kenmerken die bij een
bepaalde groep horen.
Gesegregeerd: veel bonding en weinig bridging
De categorie ‘segregatie’ bestaat uit migranten die hechte banden met de herkomstgroep
onderhouden, zich in beperkte mate met Nederland identificeren en weinig sociale contac-
ten met autochtone Nederlanders hebben. Ze participeren niet veel in organisaties en als
ze dat wel doen, is daar nauwelijks contact met autochtone Nederlanders. Ook gaan
migranten uit deze categorie weinig om met migranten uit andere groepen en is de
culturele afstand relatief groot. Ten opzichte van de andere onderscheiden categorieën is
er weinig steun voor de gelijkheid van lhbt’s en voor zaken als abortus en euthanasie.
Scheiding van kerk en staat, en de gelijkheid tussen mannen en vrouwen, worden echter
niet massaal afgewezen. De emotionele band met de herkomstgroep is sterk en er is veel
sociale interactie met de leden daarvan. Dit is de categorie die in het profiel van ‘een groep
op afstand’ past.
77 sociaal -culturele categorieën : migranten op afstand
