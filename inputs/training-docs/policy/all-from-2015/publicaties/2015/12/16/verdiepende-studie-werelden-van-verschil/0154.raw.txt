Zeker in de beginperiode [dat mensen uitreisden naar Syrië] waren werk of geen werk of een goeie
opleiding of geen opleiding echt wel belangrijke scheidslijnen [voor wie wel en niet uitreisden].
Dat houdt toch wat mensen hier, niet alleen omdat ze dan concrete materiële belangen hier hebben,
maar ook hun perspectief op de samenleving is vaak iets genuanceerder. Ze kunnen heel goed zeg
maar in gesprekken met jou en mij alle Nederlanders vervloeken en weet ik wat, maar dan bijvoor-
beeld rustig zeggen: ‘Ja, maar het geldt natuurlijk niet voor jou, hè. Hier, neem nog een koffie of zo.’
Degenen die dat niet meer hebben, die zijn veel meer zwart-wit in hun denkbeelden, kennen ook geen
enkele… hebben ook echt daadwerkelijk geen voorbeeld nog dat nuanceert zeg maar en dat is bij
degenen die werk hebben, een opleiding hebben, toch echt wel anders.
Terroristische cellen leven geïsoleerd, omdat ze alleen elkaar vertrouwen. Ze zijn afhanke-
lijk van elkaar voor hun leven in het gevecht met de vijand. Deze extreme afhankelijkheid
van elkaar heeft extreme groepscohesie tot gevolg. Een hoge mate van groepscohesie
betekent een enorme druk op groepsleden om het met elkaar eens te zijn (McCauley en
Moskalenko 2008).
Glijdende schaal
Radicalisering richting extremisme kan gebeuren in een korte tijd, maar er kan ook langere
tijd overheen gaan. Dat mensen steeds radicaler in hun opvattingen en gedrag worden, kan
volgens McCauley en Moskalenko (2008) ook worden begrepen met behulp van de disso-
nantietheorie: als mensen iets doms of slordigs doen, zoeken ze daar rechtvaardigingen
voor in een poging om de inconsistentie te verminderen tussen een positief zelfbeeld en
slecht gedrag. Radicalisering van een individu kan dan worden gezien als een glijdende
schaal van steeds extremer gedrag, met steeds extremere redenen om dat gedrag te recht-
vaardigen.
Daarnaast zien we het mechanisme van de glijdende schaal terug in radicalisering bij indi-
viduen die het gevoel hebben door eerdere stappen steeds ‘voortgeduwd’ te worden.
Omdat ze al legitimaties en rechtvaardigingen voor eerdere kleine stapjes hebben bedacht,
voelt het consistenter om op die weg door te gaan. Afhaken voelt als een breuk en vergt
veel meer uitleg, rechtvaardiging en cognitieve moeite. Ook de samenleving kan een rol
spelen in het fenomeen dat jongeren maar voort blijven gaan op de ingeslagen weg wan-
neer ze het gevoel hebben dat hun geen ruimte wordt geboden om stapjes terug te doen.
Ik stel heel vaak de vraag aan jongeren: ‘Stel je voor dat jij een broertje hebt die jouw leeftijd heeft of iets
jonger is. Zou je dan willen dat je broertje hetzelfde doet?’ En dan zie je dat heel veel jongeren zeggen:
‘Nee, absoluut niet.’ En dan zeg ik: ‘Oké, wat maakt dan dat jij deze keuzes wel maakt en waarom zou je
het dan voor je broertje niet willen? Want ik bedoel, jij staat achter je keuzes. Ik kan mij voorstellen dat je
dan zegt: ik vind dat voor mijn broertje ook heel goed.’ Nee, dan is het toch vaak het idee: ‘Ja weet je, ik
zit er nu al zo ver in, ik kan niet meer terug.’ En op het moment dat iedereen je in de omgeving al bestem-
pelt of in de hoek zet of afschrijft: daarmee help je de jongeren alleen maar steeds verder weg.
153 groepen op grote afstand : achtergronden van islamitisch
radicalisme en extremisme
