als referentiekader en de identificatie als moslim voor jongeren van Marokkaanse her-
komst belangrijker dan voor jongeren van Turkse herkomst.
De emotionele, sociale en culturele dimensies van de sociaal-culturele positie van de jon-
geren zijn sterk met elkaar verweven en lopen in elkaar over. Op de culturele dimensie
zagen we dat de attitudes van de jongeren ten aanzien van religieus geïnspireerd geweld
en een aantal situaties en incidenten die we daarmee associëren ambigu zijn. Enerzijds vin-
den ze geweld meestal fundamenteel verwerpelijk en staan ze niet positief tegenover jiha-
disme (in de betekenis van gewapende strijd), de opkomst van IS en aanslagen op Euro-
pese bodem zoals die op Charlie Hebdo. Anderzijds spreken ze zich ook niet duidelijk uit
tégen deze gebeurtenissen: ze maken kanttekeningen bij de beelden die we in het Westen
krijgen over conflicten en aanslagen waarbij moslims betrokken zijn, zeggen te begrijpen
waar het geweld vandaan komt, beroepen zich op allerlei complottheorieën om het te ver-
klaren en vooral: om het verband tussen geweld en hun religie weg te redeneren. De jon-
geren vinden het erg moeilijk om de islam – die voor vrijwel ieder van hen een belangrijke
(zo niet de belangrijkste) component van hun identificatie vormt en die hun verbinding is
met een sterke, wereldwijd verspreide, morele groep – te rijmen met de verwerpelijke gru-
weldaden van IS -strijders en terroristen. Het is namelijk op basis van deze gruwelijkheden
dat de rest van de wereld – niet-moslims in hun eigen omgeving voorop – de islam veroor-
delen en de moslimjongeren aanspreken en oproepen om afstand te nemen van daden van
religieus geïnspireerd geweld. De Marokkaans-Nederlandse jongeren vinden het vreselijk
dat ze worden aangesproken op geweld in naam van de islam, omdat de visie op islam die
eruit spreekt botst met hun eigen visie, en omdat dit hen (op een negatieve manier) op
afstand zet van andere Nederlanders. Hun reacties hierop en hun attitudes over religieus
geïnspireerd geweld botsen daarom met die van de rest van Nederland. In dit hoofdstuk
hebben we willen weergeven hoe de jongeren tot deze attitudes komen, via welke wereld-
beelden ze religieus geïnspireerd geweld interpreteren en waar die vandaan komen. De bril
waarmee de jongeren kijken, is een andere dan die van doorsnee-Nederlanders en dat
heeft te maken met hun etnische en religieuze achtergrond, de cultuur die daaruit voort-
vloeit en met hun ervaringen in en relatie tot de Nederlandse samenleving.
De meeste jongeren van Marokkaanse herkomst in ons onderzoek willen er graag bij
horen; ze voelen zich Nederlands en ze voelen zich geïntegreerd: ze zijn in Nederland opge-
groeid, spreken Nederlands, hebben hier hun opleiding genoten, velen hebben hun
diploma gehaald en zijn aan het werk. Toch worden ze voortdurend door de Nederlandse
samenleving tot ‘Marokkaans’ bestempeld: ze hebben het gevoel dat ze er niet bij mogen
horen. Dag in, dag uit hebben ze last van de negatieve beeldvorming over Marokkaanse
Nederlanders en moslims en van de uitsluiting en discriminatie waarmee die gepaard gaat.
Ook door de belangrijke instanties zoals de politie en de media voelen ze zich op afstand
gezet en geviseerd. Ze zijn teleurgesteld in politici zoals minister-president Rutte en burge-
meester Aboutaleb, van wie ze verwachtten dat die het voor hen zouden opnemen, maar
die zich in hun ogen tegen hen hebben gekeerd. Het resultaat is een diepgeworteld wan-
trouwen in de instanties en in de politiek. De jongeren voelen zich niet vertegenwoordigd
in de politiek en voelen zich onmachtig om hun positie als groep te verbeteren.
276 met twee maten gemeten
