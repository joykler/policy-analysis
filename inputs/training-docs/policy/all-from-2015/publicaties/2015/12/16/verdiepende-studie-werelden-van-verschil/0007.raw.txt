Voorwoord
Aanleiding voor deze studie zijn al langer lopende discussies in het politieke en maatschap-
pelijke debat dat substantiële aantallen migranten ver af lijken te staan van wat men de
‘mainstream’ van de Nederlandse samenleving zou kunnen noemen. Er is zorg dat migran-
ten en hun nakomelingen zich overwegend ophouden binnen de kring van de herkomst-
groep, dat ze zich daar in sterke mate mee identificeren en dat ze opvattingen hebben die
ver af staan van wat velen in Nederland belangrijk en nastrevenswaardig achten.
Deze studie laat zien of en in hoeverre er onder migranten zulke groepen bestaan, welke
andere sociaal-culturele groepen er zijn te onderscheiden en welke factoren van invloed
zijn op het ontstaan ervan. Ook wordt de relatie gelegd met thema’s zoals gezondheid,
ervaren discriminatie, sociaal vertrouwen en beeldvorming.
Dit rapport kijkt dus met een ‘etnische bril’ naar groepen op sociaal-culturele afstand.
Het is natuurlijk niet zo dat sociaal-culturele afstand alleen bij migranten speelt. Een breder
onderzoek valt echter buiten het bestek van deze studie.
Met behulp van kwantitatief onderzoek is de sociaal-culturele verscheidenheid bij de
grootste vier niet-westerse migrantengroepen onderzocht. Aanvullend is uitgebreid kwali-
tatief onderzoek onder Turks-Nederlandse en Marokkaans-Nederlandse jongeren uit-
gevoerd. Door deze jongeren zelf aan het woord te laten, is meer inzicht verkregen in de
achtergronden van hun sociaal-culturele positie. Directe aanleiding voor dit onderzoek
waren de uitkomsten van een peiling waaruit bij jongeren van Turkse afkomst een brede
steun voor IS en religieus geïnspireerd geweld zou blijken. Dergelijke opvattingen zijn in
het onderhavige rapport geanalyseerd in samenhang met vraagstukken over interetnisch
contact, identificatieprocessen en discriminatie en uitsluiting.
Islamitische radicalisering – een extreme uiting van afstand tot de Nederlandse samen-
leving – komt eveneens aan bod. Via een literatuurstudie en gesprekken met experts is
ingegaan op de omvang en achtergronden van dit fenomeen.
Het onderzoek is uitgevoerd op verzoek van de directie Samenleving en Integratie van het
ministerie van Sociale Zaken en Werkgelegenheid. Wij danken drs. Arjen Verweij voor de
deskundige wijze waarop hij de totstandkoming van het rapport vanuit het ministerie heeft
begeleid. Naast medewerkers van het Sociaal en Cultureel Planbureau hebben ook
dr. Mieke Maliepaard (Universiteit Utrecht), dr. Fiore Geelhoed (Vrije Universiteit Amster-
dam) en prof. dr. Richard Staring (Erasmus Universiteit Rotterdam) aan het rapport mee-
gewerkt. Wij zijn de gastauteurs zeer erkentelijk voor hun bijdrage en prettige samen-
werking.
Prof. dr. Kim Putters
Directeur van het Sociaal en Cultureel Planbureau
6 voorwoord
