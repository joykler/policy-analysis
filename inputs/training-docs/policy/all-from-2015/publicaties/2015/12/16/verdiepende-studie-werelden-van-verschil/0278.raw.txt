Van de jongeren die deelnamen aan dit onderzoek geeft een deel aan zich te verzetten
tegen negatieve attitudes met betrekking tot hun etniciteit of religie. Een ander deel laat
het over zich heen komen en zegt dat het geen zin heeft zich te verzetten. Ze conformeren
zich grotendeels aan de Nederlandse samenleving, maar gaan voornamelijk om met men-
sen met eenzelfde achtergrond: contacten en vriendschappen met andere jongeren van
Marokkaanse herkomst of met andere moslims, met wie ze een leefstijl delen, gaan
gemakkelijker en vanzelfsprekender dan die met autochtonen. Hun identiteit als moslim
heeft veel weg van een verzetsidentiteit waarmee ze hun eigenheid benadrukken en zich
onderscheiden van de mainstreammaatschappij. De jongeren vertellen wel over peers die
zich deels omwille van hun gevoelens van uitsluiting terugtrekken uit de maatschappij.
Dat kan de vorm aannemen van de streng orthodoxe islam, vooral van het (apolitieke)
salafisme. Een andere vorm is die van het extremisme, met de Syriëgangers als exponent.
De eerstgenoemden kunnen op bewondering rekenen bij een groot deel van de jongeren
uit de focusgroepen, vanwege van hun kennis van het geloof, hun consequente en com-
promisloze levenshouding en hun volharding ondanks tegenwind vanuit de Nederlandse
samenleving. De laatstgenoemden daarentegen hebben geen positief imago onder deze
jongeren. Syriëgangers worden beschouwd als slachtoffers. De jongeren zeggen wel zich
iets te kunnen voorstellen van de motieven van Syriëgangers. De push- en pullfactoren die
ook al in hoofdstuk 6 werden besproken, werden ook hier genoemd. Veel jongeren herken-
nen zich ook voor een deel in de situatie van Syriëgangers: de verontwaardiging over het
lot van moslimslachtoffers in het Midden-Oosten en het gevoel van uitsluiting dat de
Syriëgangers (onder andere) drijft. Het verschil tussen hen en de extremisten is dat zij wel
perspectief zien in Nederland, en andere beschermingsfactoren hebben zoals een betere
kennis van de islam en een hechte band met familie en vrienden hier. Zij stellen wel dat
men zonder die beschermingsfactoren vatbaar is voor de manipulerende verhalen van ron-
selaars en valse predikers die westerse moslimjongeren naar het Midden-Oosten lokken
om daar te dienen als kanonnenvlees. Omdat de Syriëgangers slachtoffers zijn, zouden ze
anders moeten worden benaderd door de Nederlandse overheid en hulpverleners: als jon-
geren die (tegen zichzelf) moeten worden beschermd en die moeten worden teruggewon-
nen. In de reactie van de Nederlandse samenleving tot dusver proeven ze echter vooral de
uitsluiting.
Noten
1 Bij de citaten worden de sprekers geïdentificeerd door een lettercode, waarbij de eerste letter staat
voor hun geslacht (M/V) en de tweede letter voor hun opleidingsniveau, H voor hoogopgeleid (hbo,
wo), M voor middelbaar opgeleid (mbo) en laagopgeleid (lager dan mbo). Wanneer verschillende spre-
kers worden geciteerd die op elkaar reageren, krijgen de respondenten ook een nummer mee.
De gespreksleiders worden aangeduid als L1 en L2. Wanneer er een sleutelinformant aan het woord is,
wordt dat aangeduid met de letters S voor sleutelinformant, Ma voor Marokkaanse herkomst of A voor
een autochtone Nederlander, en verder volgens hetzelfde stramien als de overige respondenten.
2 De benaming ‘salafi’ is afgeleid van de Arabische term al-salaf al-salih, dat ‘de vrome voorvaderen’ bete-
kent.
277 met twee maten gemeten
