ondernemers op te lossen. Eind dit jaar zal het actieplan waarin is uitgewerkt welk knelpunt door wie 
wanneer wordt opgelost, naar uw Kamer gaan. 
Ik hecht tenslotte aan een goede feitenbasis over het mkb. In reactie op uw motie inzake data voor en 
over ambachtsbranches heb ik u onlangs laten weten hier de nodige inspanningen te willen 
ondernemen. Daarbij gaat het zowel om meer gedetailleerde basisdata als om het faciliteren van het 
gesprek om bij de verdere ontwikkeling van de branchemonitor door het CBS (een benchmark 
instrument) input vanuit het bedrijfsleven te betrekken, waaronder de ambachtssector. 
 
89. Öztürk (GrKÖ): 
Positief over creatieve oplossingen van ONL in haar schaduwbegroting, zoals de ondernemersbank en 
mkb financieringsvoucher. Wat gaat u met die initiatieven doen? Graag een reactie van de minister op 
de voorstellen van ONL. 
 
Antwoord  
De zogenaamde ondernemersbank van ONL verstrekt zelf geen financiering aan het mkb, maar 
bemiddelt voor ondernemers die financiering zoeken. Financieringsvouchers zijn een middel om 
dergelijke bemiddeling te bekostigen. Omdat er in de markt veel verschillende intermediairs al actief 
zijn voor het mkb, en ik vouchers in dit verband niet kosteneffectief acht, zie ik geen aanleiding om 
deze initiatieven met publieke middelen te ondersteunen. Met de publiek-private Nationale 
Financieringswijzer zorg ik dat alle financieringsvormen inzichtelijk worden voor ondernemers en 
wordt doorverwezen naar relevante aanbieders.  
 
90. Öztürk (GrKÖ): 
Bedrijfsoverdracht: In 2015 verdwijnen veel bedrijven, jaarlijks voor 4 miljard aan kapitaalverlies. Net 
zoveel als de EZ begroting. Door bedrijfsopheffingen gaat 2% van de banen verloren. Dat zijn 150.000 
banen. Bent u bereid om te zorgen dat werknemers banen kunnen behouden? Problemen moeten door 
minister worden aangepakt, organisaties lukt het niet. 
 
Antwoord  
Bedrijfsopheffingen horen bij een gezonde markt en waar vraag is naar goederen en diensten, zoals 
blijkt uit het onderzoek van Panteia uit 2014 naar bedrijfsoverdracht, wordt de plaats van een 
stoppende ondernemer doorgaans snel ingenomen door een andere ondernemer. Hierdoor gaat er 
weinig werkgelegenheid verloren. Daarnaast zijn veel private dienstverleners actief op de markt die 
het proces van bedrijfsoverdracht en –beëindiging faciliteren en waardoor kapitaal- en waardeverlies 
voorkomen wordt. 
 
91. Öztürk (GrKÖ) 
Investeer in wijkeconomie. Rijk moet gemeenten faciliteren om te investeren in de wijk en in de kleine 
ondernemers. Graag een reactie. 
 
Antwoord 
Het regionaal economisch beleid is gedecentraliseerd. Het Rijk heeft geen verantwoordelijkheden voor 
investeringen op wijkniveau. Dit is primair aan gemeenten zelf. Vanuit het Rijk is Qredits in het hele 
land actief om kleine kredieten en coaching te bieden aan ondernemers. 
 
 
 
 
 
35
