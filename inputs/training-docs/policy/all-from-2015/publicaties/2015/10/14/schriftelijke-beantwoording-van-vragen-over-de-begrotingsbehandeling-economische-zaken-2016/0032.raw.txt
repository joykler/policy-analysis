Het is goedkoper om olie onder de grond op te slaan dan bovengronds. Zeker als het gaat om 
olieopslag voor een langere termijn. Het opslaan van de betreffende hoeveelheid gasolie (circa 
250.000 m3) in tanks bovengronds zou op dit moment naar verwachting tussen de 4 á 5 miljoen euro 
per jaar extra kosten, bij een looptijd van 15 jaar. De gasolie wordt door AkzoNobel opgeslagen in het 
kader van onze nationale strategische reserve. In het gepubliceerde milieueffectrapport is nader 
ingegaan op de kosten van de verschillende mogelijke opslagscenario's. 
Overigens is er momenteel bij de huidige oliemarktomstandigheden nauwelijks of geen alternatieve 
opslagcapaciteit beschikbaar. Daarbij heeft ondergrondse opslag het voordeel dat de olie langer 
houdbaar blijft doordat het niet in contact kan staan met zuurstof uit de lucht. 
 
83. Van Tongeren (GroenLinks):  
In verband met de Volkswagenfraude is relevant dat Nederland een belangrijke toeleverancier is voor 
de Duitse automobielindustrie. Kan de minister inzicht geven in de impact die bijvoorbeeld halvering 
van Volkswagen heeft op de Nederlandse economie? En hoe maakt de minister van deze crisis een 
kans voor eco-innovaties in de transport sector? 
 
Antwoord 
De omvang van de gevolgen voor Volkswagen en daarmee voor de Nederlandse toeleveranciers is op 
dit moment nog lastig in te schatten. De mogelijke negatieve impact zal voor de éne toeleverancier 
groter zijn dan voor een ander, afhankelijk van de mate waarin de omzet afhankelijk is van VW, welk 
segment bediend wordt en het type product dat geleverd wordt. In het algemeen geldt dat 
Nederlandse toeleveranciers niet afhankelijk zijn van één klant en dus tegenvallers bij één afnemer in 
zekere mate kunnen opvangen. Op dit moment lijkt de impact op de Nederlandse economie als geheel 
dus beperkt, maar ik zal de ontwikkelingen uiteraard nauwlettend in de gaten houden. 
De fraude door Volkswagen toont des te meer de noodzaak aan om de introductie van effectieve en 
betrouwbare testmethodes te versnellen en daarmee eco-innovaties in de transportsector af te 
dwingen. Ik heb tijdens de Raad van Concurrentievermogen van 1 oktober jongstleden namens 
Nederland gepleit voor het nu snel invoeren van de nieuwe RDE-test (Real Driving Emission) en die 
vanaf het begin effectief te laten zijn. De Nederlandse overheid stimuleert duurzame mobiliteit door 
onder andere het op grote schaal uitrollen van laadinfrastructuur voor elektrische voertuigen en 
stimuleringsmaatregelen voor de aanschaf van deze voertuigen. Nederland behoort tot de koplopers 
op dit gebied. 
In het kader van het topsectorenbeleid heeft de automotive sector in samenwerking met 
kennisinstellingen een onderzoekagenda opgesteld die nadrukkelijk inzet op het thema connected car. 
Het concept van met elkaar ‘pratende’ auto’s levert in potentie belangrijke maatschappelijk voordelen 
op, zoals reductie van congestie en schadelijke uitstoot en verbetering van de verkeersveiligheid. Het 
is mijn hoop en verwachting dat automobielfabrikanten ook zelf deze situatie zullen aangrijpen om 
fors te investeren in eco-innovatie.  
 
84. Van Tongeren (GroenLinks):  
Is de Minister bereid te kijken naar duurzame transport middelen van zijn Ministerie en de 
staatsbedrijven voor het goede voorbeeld? Bijvoorbeeld ook door chauffeurs van bewindspersonen het 
nieuwe rijden aan te leren. 
 
Antwoord 
Ik heb op 11 september jl. het plan van aanpak maatschappelijk verantwoord inkopen (MVI) aan uw 
Kamer gestuurd. Daarin is onder andere het verduurzamen van de bedrijfsvoering van overheden 
opgenomen. Ik verken op dit moment de mogelijkheden van een pilot op het terrein van elektrisch 
rijden voor de auto’s van mijn ministerie. Voor wat betreft het ‘nieuwe rijden’, de chauffeurs moeten 
jaarlijks rijvaardigheidscursussen doen en daarbij is het nieuwe rijden een onderdeel. 
 
  
33
