72. Van Tongeren (GroenLinks): 
De NEV laat zien dat het tempo van energiebesparing vanaf 2013 terug loopt. Kan de minister 
toelichten hoe het kan dat een verwachte energiebesparing van 1,2% tot 1,5% per jaar leidt tot een 
gemiddelde van 1,5% per jaar?  
 
Antwoord 
ECN en PBL geven aan dat het gemiddelde energiebesparingstempo op 1,3 (1,2-1,5) procent per jaar 
wordt geraamd voor vastgestelde maatregelen. Dat is het percentage waaraan mevrouw Van 
Tongeren refereert. Daar is het voorgenomen beleid echter nog niet in meegenomen. Inclusief het 
voorgenomen beleid bedraagt het gemiddelde energiebesparingstempo 1,5 (1,4 - 1,6) procent per 
jaar. Ik zal uiteraard ook het voorgenomen beleid uitvoeren, daarom kan 1,5 procent 
energiebesparing ook daadwerkelijk gerealiseerd worden. 
 
73. Van Tongeren (GroenLinks):  
Er zijn veel gemeenten die ambitieus energiebeleid voeren. Is de minister bereid om op korte termijn 
Groene Steden Deals met gemeenten te sluiten om administratieve lasten te reduceren? Sommige 
gemeentes kunnen wat het Rijk niet lukt, dus kan er over en weer van elkaar geleerd worden. Andere 
gemeentes bezwijken onder de administratieve lastendruk. Bij het bedrijfsleven is daar een taskforce 
voor, zou de minister de gemeenten ook op die manier willen helpen? 
 
Antwoord  
Ik juich het zeer toe dat gemeenten een actieve rol willen spelen bij de energietransitie. De Vereniging 
Nederlandse Gemeenten is ondertekenaar van het Energieakkoord en een belangrijke partner voor mij 
bij het uitvoeren van dit akkoord. Het kabinet werkt in Green Deals nauw samen met gemeenten aan 
de energietransitie. Denk aan de Green Deal Autodelen en de Green Deal Smart Energy Cities. Ik blijf 
uiteraard met gemeenten in gesprek over de kansen die zij zien om de energietransitie te 
ondersteunen en zet me in om praktische belemmeringen of problemen met administratieve lasten op 
te lossen. Of de Green Deals altijd het aangewezen middel zijn om gemeenten te ondersteunen zal per 
casus moeten blijken, maar ik ga graag met gemeenten het gesprek aan over hoe ik hen verder kan 
faciliteren.  
 
74. Van Tongeren (Groenlinks): 
Vorige week zei de gouverneur van de Bank of England dat hij vreest voor een nieuwe financiële crisis, 
omdat we geen rekening houden met klimaatverandering. Tweederde van wat er aan fossiel onder de 
grond ligt kan eigenlijk helemaal niet opgebrand worden. De beurskoersen van investeerders in en 
eigenaren van fossiele energie zijn dus overgewaardeerd. Deelt de minister de zorgen van de Bank of 
England en van de president van De Nederlandsche Bank (DNB)? Is hij het eens met hen dat 
institutionele beleggers zoals pensioenfondsen, universiteiten en lagere overheden uit fossiel moeten 
stappen vanwege de financiële risico’s? Hoe past het investeren in ontwikkeling van schaliegas door 
staatsbedrijf EBN hierin? 
 
Antwoord 
Beleggers maken zelfstandig afwegingen over de risico’s van hun beleggingen. Er is een groeiend 
aantal beleggers dat zich vanuit klimaatoverwegingen terugtrekt uit fossiele brandstoffen, maar er zijn 
ook beleggers die andere ideeën hebben over de wijze waarop klimaatrisico’s ingeprijsd moeten 
worden en daarom actief blijven in fossiele brandstoffen. 
Ook pensioenfondsen zijn, binnen de grenzen van de Pensioenwet, zelf verantwoordelijk voor hun 
beleggingsbeleid. In de Pensioenwet is vastgelegd dat pensioenfondsen zijn gehouden te beleggen in 
het belang van de deelnemer. Onder meer DNB houdt hier toezicht op.  
Daarnaast is het aan de bedrijven uit de energiesector zelf om hun aandeelhouders te informeren. 
Transparantie speelt daarbij een belangrijke rol. De jaarverslaggevingregels en de corporate 
governance code voor beursvennootschappen stellen diverse voorschriften aan de rapportage van 
risico’s. Deze risico’s kunnen ook gerelateerd zijn aan het klimaat. 
29
