Antwoord  
In april 2015 heb ik mijn Warmtevisie aan uw Kamer toegestuurd. In de Warmtevisie heb ik 
aangegeven wat er nodig is om onze warmtevoorziening in Nederland anders, namelijk met minder 
aardgas, in te richten. Dit is mogelijk met een vergaande besparing op ons warmteverbruik, de inzet 
van duurzame warmte opties als warmtepompen en aardwarmte en het nuttig gebruik van 
beschikbare restwarmte. Met de partijen van het Energieakkoord werk ik aan die besparing en 
verduurzaming. 
Bovendien evalueer ik momenteel de huidige Warmtewet en kijk ik naar het toekomstige marktmodel 
voor warmtelevering. In dat kader kijk ik ook naar de financiering van warmte-infrastructuur en de 
verhouding tussen publieke en private partijen. In 2016 werk ik dit uit in nieuwe regelgeving voor 
warmtelevering. Hiermee wordt een belangrijke randvoorwaarde voor de ontwikkeling van concrete 
warmteprojecten ingevuld. 
In de Warmtevisie heb ik aangegeven dat ik regionale warmteprojecten waar nodig wil ondersteunen. 
Om concrete projecten in de regio van de grond te krijgen biedt het Rijk onder meer ondersteuning 
via Green Deals. Ook bekijk ik de mogelijkheden voor financiering van warmte-infrastructuur, 
bijvoorbeeld met behulp van pensioenfondsen en van Europese fondsen.  
Ik ben nauw aangesloten op de ontwikkelingen rond de Warmterotonde in Zuid-Holland.  
De Warmterotonde is nog volop in ontwikkeling. Er is nog geen concrete business case voorhanden. 
Noch is er zicht op een onrendabele top. Het is dan ook te vroeg om te praten over een financiële 
bijdrage vanuit het Rijk.  
 
Vragen en opmerkingen van de leden van de VVD-fractie 
 
15. Bosman (VVD):  
Energieakkoord: De VVD-fractie is voor het oppakken van de genoemde extra maatregelen, maar pleit 
voor een integrale evaluatie van het Energieakkoord in 2016. 
 
Antwoord 
Ik deel het uitgangspunt van de VVD-fractie dat we dit jaar extra maatregelen uitvoeren voor het 
behalen van de doelen uit het Energieakkoord, maar dat we de integrale evaluatie van het 
Energieakkoord handhaven voor het najaar van 2016. In het Energieakkoord is afgesproken dat het 
akkoord in 2016 geëvalueerd zal worden. Bij het tot stand komen van het Energieakkoord is daar niet 
voor niets voor gekozen: door de evaluatie in 2016 te doen is er voldoende tijd om alle maatregelen 
die in het Energieakkoord zijn afgesproken in gang te zetten en hiervan ook effect te zien, terwijl er 
ook nog voldoende tijd is om eventueel aanvullende maatregelen te nemen die nog in 2020 effect 
hebben. Ik vind het verstandig om de evaluatie van het Energieakkoord in het najaar van 2016 in 
samenhang te bezien met de Beleidsagenda die volgt uit het Energierapport en de Energiedialoog. Zo 
kunnen we de korte termijn van het Energieakkoord en de lange termijn van het Energierapport aan 
elkaar koppelen en zorgen dat maatregelen die op korte termijn bijdragen aan het behalen van de 
doelen, ook ondersteunend zijn aan het langetermijnbeleid.  
 
16. Bosman (VVD):  
Hoe garanderen we in 2030 een warme douche? Want dan moeten veel windmolens vervangen 
worden. Gaan we dan weer miljarden uittrekken om ze te vervangen? 
 
Antwoord 
Het kabinet wil een volledig duurzame energiehuishouding in 2050 realiseren. Met het Energieakkoord 
is een onomkeerbare stap gezet in de energietransitie die nodig is om dit te bereiken. Het 
Energieakkoord is gericht op de periode tot en met 2023. Om de volgende stappen na het 
Energieakkoord richting te geven, werk ik aan het Energierapport 2015, dat ik uw Kamer aan het 
einde van dit jaar zal toezenden. In het Energierapport 2015 geeft het kabinet een integrale visie op 
de energievoorziening in Nederland, waarbij ook ingegaan wordt op specifieke thema’s en dilemma’s 
die relevant zijn richting een volledig duurzame energievoorziening in 2050. Over deze thema’s en 
7
