Antwoord  
In de begeleidende brief bij het belastingplan is aangegeven dat per 2017 € 50 miljoen beschikbaar 
komt voor de stimulering van Startups/mkb. In 2016 wordt vastgesteld op welke wijze dit wordt 
vormgegeven, bijvoorbeeld op het gebied van de gebruikelijkloonregeling, werknemersparticipaties en 
investeringen in Startups/mkb. Hierbij zullen maatregelen worden uitgewerkt die het eigen vermogen 
bij Startups en mkb moeten stimuleren.  
 
28. Mulder (CDA): 
Het ‘Think Small First’-principe: het CDA heeft hier vorig jaar een motie over ingediend. Hoe staat het 
daarmee? 
 
Antwoord 
In deze motie verzocht het CDA de regering om het ‘Think Small First’-principe toe te passen bij de 
implementatie van de richtlijn 2013/34/EU, die ziet op jaarrekeningen, door gebruik te maken van de 
in artikel 36 geregelde vrijstellingen van verplichtingen voor micro-ondernemingen te benutten en 
deze zo spoedig mogelijk te implementeren. 
De uitvoeringswet richtlijn jaarrekening van de minister van V&J maakt zo ruim mogelijk gebruik van 
deze mogelijkheden. Dit gebeurt door de grensbedragen voor categorieën van kleine, middelgrote en 
grote ondernemingen te verhogen, waardoor meer ondernemingen in een lagere categorie met minder 
of minder zware voorschriften vallen. Daarnaast is gekozen voor de invoering van een verlicht regime 
voor micro-ondernemingen, waardoor micro-ondernemingen worden vrijgesteld van een aantal 
verplichtingen. Zo kunnen zij voortaan een verkorte balans opstellen, de winst- en verliesrekening 
beperken en ze hoeven geen of beperkte toelichting te geven op de verkorte balans. De voorziene 
regeldrukreductie bedraagt 333 mln per jaar. Het wetsvoorstel ligt thans bij de Eerste Kamer. 
In aanvulling op dit specifieke punt uit de motie, merk ik op dat bij het maken van alle nieuwe 
regelgeving het Integraal Afwegingskader (IAK) wordt gevolgd. Onderdeel van het IAK is de 
Bedrijfseffectentoets (BET). Via de BET worden ook de gevolgen voor specifiek kleine bedrijven 
geanalyseerd, sinds de BET anderhalf jaar geleden op dit punt is aangescherpt. De weerslag van die 
analyse komt terug in de Toelichting van de regelgeving. 
 
29. Mulder (CDA):  
De Rekenkamer is kritisch over het feit dat uit de stukken niet duidelijk wordt zowel in euro’s als in 
productie hoe en wanneer de doelen voor duurzame energie worden behaald met het beschikbare 
geld. Is de minister bereid deze duidelijkheid alsnog te verschaffen? Graag een reactie van de minister 
op dit punt van de Rekenkamer.  
 
Antwoord  
De Algemene Rekenkamer geeft in haar reactie op de ontwerpbegroting 2016 aan dat het niet 
duidelijk is welke uitgaven voor energieproductie de komende periode jaarlijks nodig zijn op weg naar 
de doelen voor hernieuwbare energie in 2020 en 2023.  
Ik realiseer mij dat de begroting een onduidelijk beeld kan geven van de bijdrage van de SDE+ 
projecten aan hernieuwbare energieproductie en de daaraan verbonden kosten.  
Ik zal zoals eerder toegezegd toewerken naar een overzichtelijk totaalbeeld, zowel financieel als 
beleidsinhoudelijk, over de SDE+ in de brede context van de afspraken uit het Energieakkoord. Ik zal 
dit overzicht in november aan uw Kamer sturen, gelijktijdig met de Kamerbrief over de technische 
uitwerking van de SDE+ voor 2016. 
 
30. Mulder (CDA): 
Hoe gaat de minister om met de getijdencentrale Brouwersdam? Wanneer gaat dit project van start? 
Kunnen Juncker gelden hier nog een rol spelen?  
 
Antwoord 
Momenteel wordt bezien in hoeverre er voor de getijdencentrale Brouwersdam sprake is van een 
sluitende business case waar private partijen in zouden willen investeren. Daarbij zullen alle 
13
