Voor eind oktober zal ik uw Kamer informeren over het nadere advies van de Commissie Meijdam over 
de vaststelling van de veiligheidsnorm en over de voortgang van de ontwikkeling van de Nationale 
Praktijk Richtlijn. De veiligheidsnorm beoogt een aanvaardbaar risico als gevolg van aardgaswinning 
vast te leggen, alsmede de termijn waarbinnen woningen en andere gebouwen op norm dienen te 
worden gebracht. De NPR is een pakket van technische eisen voor (nieuwe) gebouwen. In dat pakket 
is de veiligheidsnorm geïncorporeerd.  
Er is geen relatie tussen het Groningse aardbevingsgebied en de beving bij Emmen. In Nederland is er 
een aantal kleine velden, waarin door productie bevingen ontstaan. Dat geldt ook voor het veld bij 
Emmen. Voor alle kleine velden in Nederland laat ik door TNO nu in kaart brengen wat de kans op 
bevingen is en welk risico daarmee gepaard gaat. Deze studie zal eind dit jaar gereed zijn. 
 
78. Van Tongeren (GroenLinks):  
Kan de minister zorgen voor een openbaar register van ontruimde, geëvacueerde en gesloopte 
gebouwen? 
 
Antwoord 
De Nationaal Coördinator Groningen is op dit moment bezig met het opstellen van een 
meerjarenprogramma, waarin ook aandacht zal zijn voor de ontwikkeling van de woningmarkt. Ik zal 
hem vragen inzichtelijk te maken om, zover dit mogelijk is met het oog op privacy, op transparante 
wijze inzicht te geven in de activiteiten die op dit gebied ondernomen worden.  
 
79. Van Tongeren (GroenLinks):  
Is de minister ook voor het opheffen van de zwijgplicht die NAM standaard opneemt in afspraken over 
schadevergoedingen? 
 
Antwoord 
De zwijgplicht is geen standaard onderdeel van de afspraken van NAM over schadevergoeding. 
Inwoners zijn vrij om hun taxatierapport met betrekking van schade naar buiten te brengen. Op de 
website van NAM is op geaggregeerd niveau een overzicht van de vergoedingen terug te vinden. In 
enkele individuele complexe gevallen, waar niet alleen schade maar bijvoorbeeld ook preventieve 
versterking en achterstallig onderhoud een rol spelen, worden specifieke afspraken gemaakt passend 
voor die situatie. In die gevallen wordt vaak afgesproken tussen NAM en de bewoners om over de 
details van de afspraken geen nadere mededelingen te doen. Dit is een zaak tussen NAM en de 
bewoners waar ik niet in wil treden.  
 
80. Van Tongeren (GroenLinks):  
Shell en Exxon Mobile houden vast aan hun winstuitkering. Hierdoor verdwijnen er banen bij NAM en 
onderaannemers. Ook wordt bezuinigd op onderhoudskosten. Wat betekent dit voor de 
werkgelegenheid in het Noorden en veiligheid van de installaties op langere termijn? 
 
Antwoord  
Ik signaleer een lage olie- en gasprijs in combinatie met een teruglopende productie van het 
Groningerveld. NAM heeft daardoor minder inkomsten. Daarnaast zijn de kosten die NAM maakt 
opgelopen, o.a. door de gevolgen van de aardbevingen die hebben plaatsgevonden in Groningen. Ik 
kan mij voorstellen dat dat mogelijk consequenties heeft voor de omvang en de structuur van de 
organisatie. NAM heeft aangegeven dat bij het concern zelf waarschijnlijk geen gedwongen ontslagen 
hoeven te vallen.  
Ten aanzien van de veiligheid geldt dat te allen tijde voldaan moet worden aan de veiligheidseisen in 
de Mijnbouwwet en –regelgeving. SodM houdt daar toezicht op. NAM doet zowel inspecties als 
onderhoud om de veiligheid van haar faciliteiten te waarborgen. Indien er bespaart wordt op 
onderhoud geeft men hier invulling aan door slimmer te gaan werken, zodat dit niet ten koste gaat 
van de veiligheid van de installaties.  
31
