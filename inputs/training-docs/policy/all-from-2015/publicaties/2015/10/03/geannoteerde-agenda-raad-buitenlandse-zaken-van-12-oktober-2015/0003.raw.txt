bewegen tot een duurzame politieke oplossing: Libië kan bij een politiek akkoord rekenen op
substantiële ondersteuning vanuit de EU, maar tegen individuen of groepen die kiezen voor verdere
escalatie zouden maatregelen genomen moeten kunnen worden, waaronder sancties. Het kabinet
verwelkomt het besluit van de Europese Commissie om op korte termijn 100 miljoen euro vrij te
maken voor steun aan Libië, waarbij nadruk wordt gelegd op humanitaire hulp, maatschappelijk
middenveld, goed bestuur, gezondheidszorg, lokale overheden, media, onderwijs, migratie en
veiligheid. Ook Nederland staat klaar om steun aan Libië op te voeren zodra een nationale
eenheidsregering is gevormd. Het kabinet zal hierbij in eerste instantie voortbouwen op bestaande
prioriteitsthema’s: vrouwenrechten/1325, lokaal bestuur, staatsopbouw, accountability en opruimen
van wapendepots.
In het kader van de EU-inspanningen op het gebied van migratie zal op 7 oktober 2015 de actieve
fase (eerste stap van de tweede fase) van de maritieme GVDB-operatie in de Middellandse Zee van
start gaan. De operatie mag daarmee op volle zee en in lijn met het internationale recht (bij) schepen
aanhouden, aan boord gaan, doorzoeken en opbrengen bij vermoeden van mensensmokkel en –
handel. De operatie, tot nu toe bekend onder de naam EUNAVFOR Med, is omgedoopt naar ‘Operatie
Sophia’ en is daarmee vernoemd naar de baby die geboren is op een schip van de operatie die haar
moeder redde op 22 augustus jl. in de buurt van de Libische kust.
