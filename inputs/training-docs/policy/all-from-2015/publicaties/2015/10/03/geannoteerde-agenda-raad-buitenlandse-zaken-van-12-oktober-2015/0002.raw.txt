oplossing voor de crisis in Libië om uitzicht te bieden op een humane en duurzame aanpak van
irreguliere migratie vanuit en via Libië.
De Raad biedt een goede gelegenheid om in te gaan op het lange en middellange termijn perspectief
ten aanzien van de externe dimensie van migratie en de vraag hoe de EU het beleid hierover concreet
gaat vormgeven. De verwachting is dat de Hoge Vertegenwoordiger en de Commissie hun ideeën
hierover uiteen zullen zetten. Het kabinet is van mening dat in de uitwerking van de externe dimensie
van migratie alle relevante instrumenten van het externe beleid van de EU moeten worden ingezet en
dat partnerschappen met derde landen moeten worden uit- of opgebouwd.
Syrië
De situatie in Syrië heeft hernieuwde urgentie gekregen door de voor Europa steeds tastbaarder
wordende vluchtelingenproblematiek, en vanwege het gebrek aan voldoende overeenstemming in de
internationale gemeenschap over de te volgen strategie. Het kabinet hecht er daarom aan dat Syrië
opnieuw en met urgentie in EU-verband wordt besproken.
Om de druk op de buurlanden van Syrië ter verlichten en de stroom vluchtelingen naar Europa in te
dammen, zijn in de eerste plaats concrete stappen nodig in de richting van een politieke oplossing
voor het conflict in Syrië. Voor een overzicht en appreciatie van voortgang in het VN-proces van De
Mistura wordt verwezen naar de toegezegde Kamerbrief. Door de diplomatieke ruimte, ontstaan als
gevolg van het akkoord met Iran en de urgentie van het vluchtelingenprobleem, zijn de internationale
inspanningen voor toenadering op het Syrië-dossier in de afgelopen maanden geïntensiveerd. Niet in
het minst gezien het gezamenlijke belang van de bestrijding van ISIS. Maar er bestaan nog altijd zeer
fundamentele meningsverschillen over de modaliteiten van een uiteindelijke politieke oplossing. Met
name over de positie van Assad zijn de belangrijkste spelers het oneens. Het kabinet is van mening
dat de voorwaarden voor een politieke oplossing in beginsel, in lijn met het Genève Communiqué,
door de Syriërs zelf moeten worden overeengekomen. Tegelijkertijd acht het kabinet een rol voor
Assad in het toekomstig bestuur van Syrië onwenselijk. De EU moet de eenheid ten aanzien van dit
vraagstuk bewaren. Hoewel de EU zelf niet betrokken is bij een militaire oplossing, is het belangrijk
dat zij een rol speelt bij de diplomatieke inspanningen daarover en bij de onderhandelingen met
Rusland, VS, Iran, Turkije en de Golfstaten.
De noodzaak van extra diplomatieke inspanningen is nog evidenter geworden nu Rusland zich actief in
de strijd binnen Syrië mengt. Als bondgenoot van het Assad-regime heeft Rusland een belangrijke
verantwoordelijkheid om bij te dragen aan een oplossing. Het is onduidelijk welke doelen de Russen
precies aanvallen. Het kabinet is van mening dat Russische steun in de strijd tegen ISIS verhelderd
moet worden. Een einde van het conflict komt alleen in zicht als alle partijen in Syrië, de regio en
binnen de internationale gemeenschap zich daaraan committeren.
Libië
De Raad zal waarschijnlijk spreken over Libië. De definitieve agendering hiervan is op het moment van
schrijven nog niet bevestigd.
In Libië laaien gewelddadige confrontaties tussen milities met enige regelmaat op, waarbij met name
in Benghazi zware gevechten plaatsvinden tussen extremistische strijders en het leger dat gelieerd is
aan het parlement in Tobroek. Onderhandelingen onder begeleiding van VN-gezant León blijven
moeizaam vooruitgang boeken. De door León gestelde deadline voor het bereiken van een akkoord op
20 september jl. werd niet gehaald. León besloot op 21 september jl. de onderhandelingen over de
tekst voorlopig af te ronden (nog zonder akkoord van de twee parlementen), waarna gesprekken zich
in eerste instantie moeten richten op de samenstelling van het kernkabinet. Vervolgens moeten de
twee parlementen in Libië akkoord gaan met zowel de tekst van het akkoord als de
regeringssamenstelling. Op 2 oktober organiseerde SG VN Ban Ki-Moon een High Level Meeting in
New York met als doel Libische partijen ervan te overtuigen in te stemmen met het eerder door
UNSMIL opgestelde ontwerp politieke akkoord en het bewerkstelligen van een staakt-het-vuren. Het
kabinet steunt deze inspanningen.
Afhankelijk van de voortgang van de politieke onderhandelingen zal de discussie in de Raad zich naar
verwachting richten op (voorbereiding van) steun aan een Libische eenheidsregering. Het kabinet is
van mening dat de EU een duidelijk signaal af moet geven aan de onderhandelende partijen om hen te
