3.2 Onderzoeksprogramma 
De belangrijkste resultaten van het onderzoeksprogramma in 2014 worden hieronder genoemd. 
Big Data staan erg in de belangstelling en de toepassingsmogelijkheden van Big Data zijn 
veelbelovend. Tegelijkertijd is het gebruik van Big Data binnen de officiële statistiek nog 
beperkt. CBS is één van de eerste statistische bureaus ter wereld dat Big Data voor de productie 
van statistische informatie gaat gebruiken, namelijk bij het produceren van verkeersindexcijfers 
en gegevens over de dagpopulatie. Deze methoden zijn in 2014 uitgewerkt en worden in 2015 
daadwerkelijk in gebruik genomen.  
Door registerdata in plaats van enquêtedata nog beter te benutten, kan CBS kosten besparen en 
tegelijkertijd de responslast verlagen. In 2014 is een methode ontwikkeld waarmee snel kan 
worden vastgesteld of gegevens uit een nieuwe, of bestaande maar gewijzigde, registerbron 
gebruikt kunnen worden om enquêtedata te vervangen. De ontwikkelde methode is toegepast 
om automatisch te bepalen in welke branches btw-data gebruikt kunnen worden, waar dit tot 
nu toe handmatig moest gebeuren. Er wordt nu gewerkt aan een vervolgmethode voor die 
gevallen waarvoor via deze “snelle methode” geen beslissing genomen kan worden. Deze 
methode is intussen toegepast bij de branches autohandel en transport, waarbij binnenkort 
besloten kan worden of btw inzetbaar is. 
Onderzoek naar efficiëntere interne verwerkingsprocessen richtte zich op de ontwikkeling van 
generieke softwaretools waarmee ruwe data zo efficiënt mogelijk door CBS tot statistische 
informatie kunnen worden verwerkt. Zo is met behulp van deze tools een nieuw controle- en 
correctiesysteem voor de statistiek over zorginstellingen gebouwd.  
Gebruikers van CBS-data stellen prijs op visualisaties van deze data. Ter verbetering van het 
gebruikersgemak zijn in 2014 methoden voor het visualiseren van onzekerheidsmarges en het 
visualiseren van meerdimensionale verdelingen ontwikkeld. Om tegemoet te komen aan de 
wens van gebruikers van CBS-data naar zo actueel mogelijke cijfers over de ontwikkeling van de 
economie is naast de kwartaalindicator in 2014 een methodiek ontwikkeld voor het berekenen 
van een maandindicator economische groei. Na een proefdraaiperiode met deze methodiek 
wordt besloten of de maandindicator in 2015 in productie wordt genomen. Tevens is in 2014 
een methode ontwikkeld om de invloed van ongewoon weer op de groei van het Bruto 
Binnenlands Product te bepalen.  
 
 
CBS Jaarverslag 2014 – 27 maart 2015                                                                                                                16
