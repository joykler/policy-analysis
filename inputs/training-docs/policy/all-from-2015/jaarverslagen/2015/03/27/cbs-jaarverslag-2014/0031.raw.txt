Grondslagen  
De grondslagen voor de waardering van activa en passiva en resultaatbepaling zijn gebaseerd op 
historische kosten. Voor zover niet anders is vermeld, worden de activa en passiva opgenomen tegen 
nominale waarde. De opbrengsten en kosten worden toegerekend aan de periode waarop zij 
betrekking hebben en verliezen worden genomen zodra deze te voorzien zijn.  
Tenzij anders vermeld zijn de bedragen in de jaarrekening vermeld in duizenden euro’s.  
Als gevolg van onzekerheden die inherent zijn aan de activiteiten van CBS, kan de omvang van 
bepaalde jaarrekeningposten niet exact worden bepaald maar slechts door middel van een schatting. 
Er vindt dan een benadering van de omvang van een post plaats door middel van oordeelsvorming op 
basis van de beschikbare relevante informatie. Schattingen zijn bijvoorbeeld vereist ten behoeve van 
het bepalen van de omvang van de voorzieningen. Ook wordt de economische levensduur van de 
materiële vaste activa geschat. De daadwerkelijke uitkomsten kunnen afwijken van deze schattingen. 
Het maken van redelijke schattingen is een belangrijk onderdeel van de totstandkoming van deze 
jaarrekening. De schattingen en onderliggende veronderstellingen worden periodiek beoordeeld. 
Herzieningen van schattingen worden opgenomen in de periode waarin de schatting wordt herzien 
en in toekomstige perioden waarvoor de herziening gevolgen heeft.  
 
Financiële instrumenten 
Financiële instrumenten omvatten handels- en overige vorderingen, geldmiddelen, leningen en 
overige financieringsverplichtingen, handelsschulden en overige te betalen posten. Financiële 
instrumenten worden bij de eerste opname verwerkt tegen reële waarde, waarbij (dis)agio en de 
direct toerekenbare transactiekosten in de eerste opname worden meegenomen. Na de eerste 
opname worden financiële instrumenten gewaardeerd tegen de geamortiseerde kostprijs op basis 
van de effectieve rente methode, verminderd met bijzondere waardeverminderingsverliezen. Indien 
er geen sprake is van agio of disagio of transactiekosten is de geamortiseerde kostprijs gelijk aan de 
nominale waarde. 
 
Bijzondere waardeverminderingen financiële activa 
Een financieel actief dat niet wordt gewaardeerd tegen (1) reële waarde met waardewijzigingen in de 
winst-en-verliesrekening of (2) geamortiseerde kostprijs of lagere marktwaarde, wordt op iedere 
verslagdatum beoordeeld om te bepalen of er objectieve aanwijzingen bestaan dat het actief een 
bijzondere waardevermindering heeft ondergaan. Een financieel actief wordt geacht onderhevig te 
zijn aan een bijzondere waardevermindering indien er objectieve aanwijzingen zijn dat na de eerste 
opname van het actief zich een gebeurtenis heeft voorgedaan die een negatief effect heeft gehad op 
de verwachte toekomstige kasstromen van dat actief en waarvan een betrouwbare schatting kan 
worden gemaakt. Objectieve aanwijzingen dat financiële activa onderhevig zijn aan een bijzondere 
waardevermindering omvatten het niet nakomen van betalingsverplichtingen en achterstallige 
betaling door een debiteur, herstructurering van een aan CBS toekomend bedrag onder voorwaarden 
die CBS anders niet zou hebben overwogen, aanwijzingen dat een debiteur failliet zal gaan.  
Aanwijzingen voor bijzondere waardeverminderingen van vorderingen die door CBS worden 
gewaardeerd tegen geamortiseerde kostprijs worden zowel op het niveau van specifieke activa als op 
collectief niveau in aanmerking genomen. Van afzonderlijk belangrijke vorderingen wordt beoordeeld 
of deze individueel onderhevig zijn aan bijzondere waardevermindering. Van afzonderlijk belangrijke 
vorderingen die niet individueel onderhevig zijn gebleken aan bijzondere waardevermindering en van 
CBS Jaarverslag 2014 – 27 maart 2015
