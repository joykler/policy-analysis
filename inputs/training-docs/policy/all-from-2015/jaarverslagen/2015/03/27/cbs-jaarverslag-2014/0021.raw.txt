mag stijgen ten opzichte van het vorige jaar. De door CBS veroorzaakte lastendruk over 2014 is 
nog niet bekend. De lastendruk over 2013 bedraagt € 19 miljoen en is daarmee even hoog als 
over 2012.  
Net als in eerdere jaren hebben dalingen en stijgingen van de lastendruk van verschillende 
statistieken elkaar in evenwicht gehouden. In 2013 is een nieuwe vragenlijst voor het 
goederenwegvervoer in productie genomen. De nieuwe vragenlijst is gebruikersvriendelijker en 
sluit beter aan bij de responsmogelijkheden van de transportondernemers, waardoor niet alleen 
de invultijd is afgenomen, maar ook de steekproef kon worden verkleind en de respons is 
toegenomen. Dit heeft geresulteerd in een daling van 65 % van de feitelijke lastendruk voor 
deze enquête. De vragenlijst is in nauwe samenwerking met de Eigen Vervoerders Organisatie 
(EVO), Transport en Logistiek Nederland (TLN) en transportondernemers ontwikkeld. Daarnaast 
kon de  kwartaalenquête bedrijventelling starters in 2013 vervallen door inzet van andere 
administratieve bronnen.  
Daar tegenover staat dat het totale aantal bedrijven is gegroeid, in het bijzonder het aantal 
zzp’ers. Dit tempert de verlaging van de totale administratieve lastendruk. Door de geleidelijk 
aantrekkende internationale handel is het aantal bedrijven met een handelsvolume boven de 
waarneemdrempel voor de statistiek internationale handel in goederen (Intrastat) gegroeid. In 
2014 daalt het aantal opgaveplichtige bedrijven weer vanwege de verhoging van de 
waarneemdrempel per 1 januari 2014 van € 900.000 naar € 1.500.000 voor zowel de import als 
de export. Dit is het gevolg van een verlaging van de vereiste dekkingsgraad door Eurostat. Over 
de omvang van dit lastendrukeffect zal in het jaarverslag over 2015 worden gerapporteerd. 
Waar uitvragen nodig blijven, vinden die in toenemende mate digitaal plaats. In 2014 is de 
schriftelijke waarneming voor de statistiek financiën van grote ondernemingen vervangen door 
digitale waarneming. De overgang naar digitale waarneming voor de producentenprijsindex en 
de dienstenprijsindex vindt begin 2015 plaats.  
De reductiedoelstelling waaraan CBS zich gecommitteerd heeft voor de huidige kabinetsperiode 
heeft tot een aantal maatregelen geleid, met name bij de statistiek internationale handel in 
goederen. Naast bovengenoemde verhoging van de waarneemdrempel voor de internationale 
handel heeft CBS de opzet van deze enquête vernieuwd. Bedrijven kunnen voor het aanleveren 
van hun data vanaf januari 2015 gebruik maken van de gebruikersvriendelijke online applicatie 
IDEP (Intrastat Data Entry Package). Daarnaast zal voor een deel van de middelgrote importeurs 
en exporteurs vanaf januari 2015 de maandelijkse opgaveverplichting voor Intrastat vervangen 
worden door een jaarlijkse opgave. Over de omvang van dit lastendrukeffect zal in het 
jaarverslag over 2016 worden gerapporteerd. 
CBS maakt nog meer en beter gebruik van informatie die al beschikbaar is bij de overheid. In 
2014 is CBS als eerste overheidsafnemer aangesloten op de basisregistratie Nieuw 
HandelsRegister. Verder is in december de website www.loonaangifteketen.nl ontsloten. De 
eigenaren van de loonaangifteketen zijn CBS, de Belastingdienst en het UWV. De 
loonaangifteketen is sinds 2006 één van de grootste informatieketens van de overheid. In deze 
keten worden gegevens één keer opgevraagd en aan verschillende afnemers beschikbaar 
gesteld, waaronder CBS. Hierdoor besparen bedrijven op de administratieve lasten en de 
overheid op de uitvoeringskosten.  
CBS spant zich ook op andere manieren in om het meewerken aan CBS-onderzoek zo 
gemakkelijk mogelijk te maken. Een voorbeeld hiervan is de in paragraaf 2.1 genoemde 
ontwikkeling van het Referentie Grootboekschema (RGS). Gecombineerd met het programma 
Standard Business Reporting (SBR) kunnen ondernemingen in de toekomst hiermee aan hun 
externe en interne rapportageverplichtingen voldoen zonder lastige vertaalslagen in hun 
financiële administratie.  
  
CBS Jaarverslag 2014 – 27 maart 2015                                                                                                                21
