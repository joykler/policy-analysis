van de regionale bevolkings- en huishoudensprognose van CBS en het Planbureau voor de 
Leefomgeving (PBL). De frequentie  wordt teruggebracht van eens per twee jaar naar eens per 
drie jaar. Verder verschuift het publicatiemoment voor de regionale bevolkings- en 
huishoudensprognoses en voor de landelijke prognose van huishoudens enkele maanden naar 
voren. CBS verhoogt door deze wijzigingen het kwaliteitsniveau van alle prognoses en speelt 
beter in op de wensen van belangrijke gebruikers om de prognosecijfers op een bepaald 
moment in het jaar beschikbaar te hebben. De bevolkingsprognose naar leeftijd, en geslacht en 
de bijbehorende cijfers over migratie, geboorte, sterfte en levensverwachting blijven wel 
jaarlijks verschijnen.  
In maart is in het kader van de gemeenteraadsverkiezingen het dossier 
gemeenteraadsverkiezingen gepubliceerd. Hierin kwamen vijf thema’s aan bod: wonen en 
leven, werk en inkomen, sociale voorzieningen, gemeentefinanciën en zorg, onderwijs en 
veiligheid.  
In maart heeft CBS de eerste uitkomsten van verslagjaar 2010 van de revisie van de nationale 
rekeningen gepubliceerd. Directe aanleiding was het toepassen van nieuwe verplichte 
internationale methodologische richtlijnen. Als gevolg van de revisie kwamen er nieuwe 
ramingen beschikbaar van veel macro-economische kernindicatoren. In juni kwamen 
gereviseerde cijfers voor eerdere jaren beschikbaar. Alle lidstaten van de Europese Unie waren 
verplicht om hun nationale rekeningen in 2014 te publiceren conform de nieuwe internationale 
methodologische richtlijnen.  
Tijdens een seminar in juni dat CBS samen met het Nederlands Interdisciplinair Demografisch 
Instituut (NIDI) organiseerde, zijn de eerste resultaten uit het Onderzoek Gezinsvorming 2013 
gepresenteerd. Specifiek is in dit onderzoek ingegaan op families anno nu: de relatie- en 
gezinsvorming in Nederland en de achtergronden daarvan.  
In augustus werd de nieuwe stemmingsindicator Ondernemersvertrouwen voor het eerst 
gepubliceerd. Deze kwartaalindicator geeft een indicatie van de richting waarin het Nederlandse 
bedrijfsleven (exclusief banken en verzekeringsmaatschappijen)  zich volgens ondernemers gaat 
ontwikkelen. Naast een indicator voor het totale bedrijfsleven komen elk kwartaal 
vertrouwensgegevens voor specifieke bedrijfstakken als industrie, bouw, detailhandel, 
groothandel, horeca, transport, zakelijke dienstverlening en delfstoffenwinning beschikbaar. 
Aan de conjunctuurberichten is sinds september een extra publicatie toegevoegd in de vorm 
van het economische maandbericht. Hierin wordt een samenvatting van de 
conjunctuurindicatoren gegeven die CBS in die maand heeft gepubliceerd en wordt aangegeven 
hoe deze met elkaar samenhangen.  
In september verscheen voor het laatst De Nederlandse economie als integrale publicatie. 
Daarvoor in de plaats verschijnen voortaan verdiepende thema-artikelen gedurende het jaar om 
zo sneller achtergronden te kunnen geven bij de actualiteit, aangevuld met de publicatie 
Nederland in 20XX, die jaarlijks in maart de economische ontwikkeling in het voorbije jaar in 
vogelvlucht presenteert. De ontwikkelingen per bedrijfstak en sector worden nog maar eens in 
de zoveel tijd gepubliceerd in een uitgebreid overzicht van de ontwikkelingen in de voorbije 
jaren binnen één bedrijfstak.  
De derde editie van de Monitor Duurzaam Nederland werd in november overhandigd aan de 
secretaris-generaal van het ministerie van Infrastructuur & Milieu (I&M). Anders dan in eerdere 
jaren telt deze editie twee delen: een indicatorenrapport onder verantwoordelijkheid van CBS 
en een verkenning over energie-innovatie onder verantwoordelijkheid van de drie planbureaus. 
Tegelijkertijd met deze publicatie werd een website van de Monitor Duurzaam Nederland 
gelanceerd (http://www.monitorduurzaamnederland.nl/). Deze ontsluit alle producten die sinds 
de start van het project zijn verschenen. 
CBS Jaarverslag 2014 – 27 maart 2015
