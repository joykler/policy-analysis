3 Innovatie en onderzoek 
 
3.1 Innovatie en procesvernieuwing 
Om nu en in de toekomst kwalitatief hoogwaardige statistische informatie te kunnen leveren, 
zet CBS in op innovatie en procesvernieuwing. Hierdoor blijven de processen state-of-the-art en 
kan CBS zijn dienstverlening verbeteren en vernieuwen tegen lagere kosten voor de 
samenleving. 
Het innovatieprogramma vormt een aanvulling op het reguliere onderzoeksprogramma dat in de 
volgende paragraaf beschreven wordt. Het doel van het programma is om de innovatieve 
slagkracht van CBS te vergroten door veelbelovende ideeën te stimuleren en te ondersteunen. 
De blik is nadrukkelijk naar buiten gericht. Bij innovatietrajecten werkt CBS zoveel mogelijk 
samen met externe partners die specifieke kennis of expertise inbrengen. Waar het 
onderzoeksprogramma zich vooral richt op theoretisch onderzoek, richt het 
innovatieprogramma zich op kortlopende praktijkexperimenten die de werking van een idee 
met een proof of concept moeten bewijzen.  
Geslaagde innovaties moeten leiden tot concrete toepassingen in de CBS-praktijk. Zo hebben 
experimenten met process mining (een techniek om relevante informatie af te leiden uit alle 
beschikbare procesdata) geleid tot regulier gebruik van deze techniek bij de Lean-six sigma 
analyses waarmee CBS zijn bedrijfsprocessen wil verbeteren. Bij deze proof of concept heeft CBS 
samengewerkt met de Rabobank, die al ervaring met process mining had, en met Fluxicon, een 
spin-off van de Universiteit van Eindhoven. Een ander voorbeeld is een op HTML5-gebaseerde 
app, gebouwd voor het CBS-enquêtekorps voor prijswaarneming in het 
koopkrachtpariteitenprogramma. Daardoor is het niet meer nodig om op papieren formulieren 
in winkels de prijzen te noteren. Dat maakt het proces efficiënter. Er is al interesse getoond voor 
deze app door vijf buitenlandse statistische bureaus. Ook in het buitenland slaat het 
innovatieprogramma van CBS aan. Collega’s van Canadese, Deense, Ierse en Zweedse 
statistische bureaus hebben om die reden CBS bezocht in 2014. Dit heeft onder andere geleid 
tot ondersteuning van het Ierse statistische bureau bij de invoering van waarneming via tablets, 
een CBS-innovatie uit 2013. 
Een belangrijk deel van de ontwikkelprojecten levert een bijdrage aan het verminderen van het 
aantal uitvragen en het nog meer en beter gebruik maken van informatie die al beschikbaar is in 
registers, bij overheidsorganen en in administraties van bedrijven. Naast de hiervoor genoemde 
ontwikkelde app voor prijswaarneming is voor de consumentenprijsindex (CPI) voor een 
toenemend aantal winkelketens de prijswaarneming vervangen door scannerdatabestanden en 
door prijzen die op internet beschikbaar zijn en met behulp van webscrapers vanaf het internet 
worden verzameld. Andere voorbeelden van procesvernieuwingen die bijdragen aan 
administratieve lastendrukvermindering zijn beschreven in paragraaf 4.3.  
In overleg met de Kamer van Koophandel (KvK) en andere externe belanghebbenden heeft CBS 
een webservice geïntroduceerd die de KvK en andere organisaties ondersteunt bij het typeren 
van de aard van bedrijven naar de Standaard Bedrijfsindeling (SBI). Een betere SBI typering 
levert een bijdrage aan de kwaliteitsverbetering van de statistische informatie over het 
bedrijfsleven.  
 
 
 
CBS Jaarverslag 2014 – 27 maart 2015
