Om aan de steeds veranderende omstandigheden en eisen te voldoen, zijn structurele 
verbeteringen op het gebied van continuïteit van de IT-omgeving nodig. CBS heeft het afgelopen 
decennium zijn processen en IT-systemen veelvuldig aangepast aan nieuwe informatiebronnen 
en technische mogelijkheden. Inmiddels staat, mede door al deze aanpassingen, de stabiliteit 
van het IT-landschap onder druk en is het minder wendbaar dan noodzakelijk om in de toekomst 
gebruik te kunnen maken van de nieuwe mogelijkheden. Daarnaast vormt kennisborging van de 
systemen binnen de organisatie een uitdaging, mede als gevolg van de aanstaande uitstroom 
van pensioengerechtigde medewerkers. Om die reden is het noodzakelijk om te investeren in 
een meer modulair IT-landschap en kennisdeling en - borging binnen de organisatie. Door deze 
investeringen kunnen eventuele continuïteitsrisico’s worden voorkomen. Eind 2014 is de nieuwe 
visie voor informatievoorziening opgesteld, waar deze en andere uitdagingen in zijn benoemd. 
De komende jaren worden verschillende projecten uitgevoerd om deze te realiseren.  
Ook liggen er uitdagingen op het gebied van het verzamelen van de data en het in stand houden 
van de kwaliteit van de cijfers. CBS heeft in dit kader diverse aandachtspunten en 
uitvoeringsplannen geformuleerd. CBS is één van de eerste statistische bureaus ter wereld dat 
Big Data voor de productie van officiële statistieken gaat gebruiken. Om over deze zeer 
omvangrijke en vaak weinig gestructureerde data te kunnen beschikken en daarnaast te kunnen 
gebruiken voor statistische doeleinden, is het noodzakelijk om nieuwe methoden en technieken 
te ontwikkelen. De eerste nieuwe methoden worden in 2015 in gebruik genomen. Een laatste 
punt in dit kader is het informatiebeveiligingsbeleid; dit is in 2014 op hoofdlijnen opnieuw 
vastgesteld. Daarin is vastgelegd dat CBS compliant wil zijn met de Baseline Beveiligingsbeleid 
Rijksoverheid (BIR). De BIR is een normenkader dat algemeen te nemen maatregelen bevat voor 
alle voor de informatiebeveiliging relevante onderdelen van de bedrijfsvoering.  
Blijven innoveren is essentieel om de bovenstaande uitdagingen aan te kunnen gaan. Bovendien 
kan met innovatie de efficiency vergroot worden en de bestaande processen en infrastructuur 
op orde worden gehouden. Daarnaast is het van belang om ook inhoudelijk te blijven 
vernieuwen en daarmee de samenleving van relevante informatie te kunnen blijven voorzien. 
Op beperkte schaal is in 2014 aan programmavernieuwing gewerkt. Deze uitbreidingen zijn het 
gevolg van nieuwe Europese verplichtingen en het Strategisch Meerjarenprogramma (MJP) 
2014- 2018. In het MJP is vastgesteld dat nieuwe statistieken ontwikkeld worden over 
ontwikkelingen in het bedrijfsleven, flexibilisering van de arbeidsmarkt, en over 
vermogensposities van huishoudens. Daarnaast wordt gewerkt om de beschikbare informatie 
nog toegankelijker te maken. 
Het uitvoeren van maatwerkonderzoek in opdracht van de rijksoverheid, lagere overheden en 
andere instellingen en het bieden van toegang tot microdata (geanonimiseerde data op 
persoons- en bedrijfsniveau) aan onderzoekers zijn vanzelfsprekende diensten van CBS 
geworden. De omzet uit betaald werk in opdracht is in 2014 gestegen ten opzichte van 2013.  
Blijven investeren in de relatie met belangrijke stakeholders is belangrijk voor het werk en de 
positie van CBS. Met departementen, planbureaus, instellingen en het bedrijfsleven zijn veelal 
goede relaties. In 2014 zijn deze verder uitgebouwd en versterkt. Er zijn ook nieuwe contacten 
gelegd. Ook internationaal zijn vele stakeholders en partijen met wie CBS in 2014 heeft 
samengewerkt. Het Europees Statistisch Systeem en de uitvoering van het statistisch 
werkprogramma 2014 van de Europese Commissie nemen hier een prominente positie in. 
Buiten Europa was CBS onder meer actief door de deelname in diverse multilaterale kaders, 
zoals de Organisatie voor Economische Samenwerking en Ontwikkeling (OESO), de Verenigde 
Naties (VN) en hun regionale en functionele commissies. Evenals in voorafgaande jaren heeft 
CBS in 2014 zijn kennis en ervaring ingezet door een bijdrage te blijven leveren aan doelgerichte 
kennisuitwisseling door middel van bilaterale en multilaterale samenwerkingsverbanden en het 
verlenen van technische assistentie. 
CBS Jaarverslag 2014 – 27 maart 2015
