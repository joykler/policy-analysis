Op basis van de best mogelijke schatting worden de reorganisatievoorzieningen, de voorziening voor 
de WW-verplichtingen, de voorziening ambtsjubilea en de voorziening voor langdurig zieken 
gewaardeerd op nominale waarde.  
Personeelsbeloningen en pensioenen 
Uitgangspunt is dat de in de verslagperiode te verwerken pensioenlast gelijk is aan de over die 
periode aan het pensioenfonds verschuldigde pensioenpremies. Voor zover de verschuldigde premies 
op balansdatum nog niet zijn voldaan, wordt hiervoor een verplichting opgenomen. Als de op 
balansdatum reeds betaalde premies de verschuldigde premies overtreffen, wordt een overlopende 
actiefpost opgenomen voor zover sprake zal zijn van terugbetaling door het fonds of van verrekening 
met in de toekomst verschuldigde premies. Verder wordt op balansdatum een voorziening 
opgenomen voor bestaande additionele verplichtingen ten opzichte van het fonds en de werknemers, 
indien het waarschijnlijk is dat voor de afwikkeling van die verplichtingen een uitstroom van middelen 
zal plaatsvinden en de omvang van de verplichtingen betrouwbaar kan worden geschat. Het al dan 
niet bestaan van additionele verplichtingen wordt beoordeeld aan de hand van de 
uitvoeringsovereenkomst met het fonds, de pensioenovereenkomst met de werknemers en andere 
(expliciete of impliciete) toezeggingen aan de werknemers. De voorziening wordt gewaardeerd tegen 
de beste schatting van de contante waarde van de bedragen die noodzakelijk zijn om de 
verplichtingen op balansdatum af te wikkelen.  
Kortlopende schulden 
De grondslagen voor kortlopende schulden zijn opgenomen onder het hoofdstuk financiële 
instrumenten.  
Opbrengstverantwoording 
De bijdrage van het ministerie van Economische Zaken wordt in de winst- en verliesrekening 
verantwoord in het boekjaar dat de bijbehorende (wettelijke) taken zijn uitgevoerd.  
De opbrengst uit betaald werk in opdracht wordt in de winst- en verliesrekening verantwoord 
wanneer het bedrag van de opbrengsten op betrouwbare wijze kan worden bepaald, de inning van de 
te ontvangen vergoeding waarschijnlijk is, de mate waarin de opdracht op balansdatum is verricht 
betrouwbaar kan worden bepaald en de reeds gemaakte kosten en de kosten die (mogelijk) nog 
moeten worden gemaakt om de opdracht te voltooien op betrouwbare wijze kunnen worden 
bepaald. 
Opbrengsten uit betaald werk in opdracht worden in de winst-en-verliesrekening als netto-omzet 
opgenomen naar rato van het stadium van voltooiing van de opdracht op verslagdatum. Het stadium 
van voltooiing wordt bepaald aan de hand van de tot dat moment gemaakte kosten in verhouding tot 
de geschatte kosten van de totaal te verrichten opdracht.  
Overige opbrengsten worden in de winst- en verliesrekening opgenomen na voltooiing van de 
uitgevoerde werkzaamheden.  
Overheidssubsidies 
Overheidssubsidies worden aanvankelijk in de balans opgenomen als vooruitontvangen baten zodra 
er redelijke zekerheid bestaat dat zij zullen worden ontvangen en dat zal worden voldaan aan de 
daaraan verbonden voorwaarden. Subsidies ter compensatie van gemaakte kosten worden 
systematisch als opbrengsten in de winst-en-verliesrekening opgenomen in dezelfde periode als die 
waarin de kosten worden gemaakt. Subsidies ter compensatie van de kosten van een actief worden 
systematisch in de winst-en-verliesrekening opgenomen gedurende de gebruiksduur van het actief. 
CBS Jaarverslag 2014 – 27 maart 2015                                                                                   34
