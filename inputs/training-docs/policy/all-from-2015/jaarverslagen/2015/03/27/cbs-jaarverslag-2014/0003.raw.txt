1 Inleiding 
 
CBS draagt zorg voor een belangrijk deel van de collectieve informatievoorziening voor de 
samenleving. De informatie van CBS is van grote waarde voor de overheid, politiek, wetenschap, 
media en het bedrijfsleven. CBS maakt het mogelijk dat maatschappelijke debatten gevoerd 
kunnen worden op basis van betrouwbare statistische informatie. Niet voor niets is de slogan 
van CBS ‘Voor wat er feitelijk gebeurt’. Ook laat CBS meer en meer anderen profiteren van zijn 
unieke kennis en infrastructuur.  
Met dit jaarverslag blikt CBS terug op de activiteiten en resultaten in 2014. Het jaarverslag bevat 
een beschrijving van belangrijke (statistische) producten die in 2014 zijn gerealiseerd. Verder 
wordt een toelichting gegeven op de veranderingen die in het programma zijn doorgevoerd.  
CBS heeft in 2014 gerelateerde en onderliggende data gebruikt om maatschappelijke 
fenomenen beter in kaart te brengen. Waar mogelijk worden niet alleen losse cijfers 
gepubliceerd, maar worden de fenomenen beschreven door de cijfers in samenhang te 
presenteren.  
Een voorbeeld hiervan is het maandelijkse werkloosheidsnieuwsbericht waarin vanaf medio 
2014 aanvullende indicatoren zijn verwerkt, zoals informatie over het aantal banen om de 
ontwikkelingen van de verschillende dimensies van de arbeidsmarkt adequaat te beschrijven. 
Daarnaast is in 2014 voor het eerst het Kwartaalbericht Arbeidsmarkt verschenen met daarin 
een samenhangend beeld over onbenut arbeidsaanbod, banen, vacatures en dynamiek op de 
arbeidsmarkt. De vernieuwde branchekwartaalmonitoren laten op uniforme en samenhangende 
wijze een totaalbeeld van een achttal bedrijfstakken zien. Op deze wijze wordt de impact van 
CBS-informatie vergroot. 
Niet alleen de inhoud is van belang, maar ook de wijze waarop die inhoud wordt gebracht. 
Technologische ontwikkelingen en de eerder genoemde fenomeengerichte aanpak bieden 
nieuwe kansen. In 2014 heeft CBS gewerkt aan een aantrekkelijke presentatie van de gegevens 
voor verschillende soorten gebruikers. Vanaf 2014 biedt CBS alle tabellen in StatLine als open 
data aan in de vorm van datasets. Andere - meer visuele - resultaten, zoals de open data 
webapplicatie en de webapplicatie met corporate nieuws, volgen in 2015. 
Naast het benutten van kansen staat CBS ook voor een aantal uitdagingen. Allereerst heeft CBS 
nu en de komende jaren te maken met forse bezuinigingsdoelstellingen. Met ingang van 2014 is 
een aantal statistieken versoberd of stopgezet, waardoor het niet-verplichte 
statistiekprogramma krimpt. Daarnaast wordt een groot deel van de bezuinigingen opgevangen 
door efficiëntere methoden en werkprocessen, waardoor met minder middelen hetzelfde 
gerealiseerd kan worden. Diverse processen zijn en worden doorgelicht en zo nodig 
herontworpen. De Lean Six Sigma methode is in 2014 geïntroduceerd om processen kleinschalig 
te optimaliseren en zo op een meer gestructureerde wijze efficiency te realiseren. Inmiddels 
hebben 139 medewerkers succesvol een Lean Six Sigma-training afgerond ( 7 black belts: 
afdelingsoverstijgende projectleiders, 50 green belts: projectleiders binnen de eigen afdeling, en 
82 orange belts: projectmedewerkers).  Vanaf de tweede helft van 2014 zijn 42 projecten gestart 
waarvan er zeven inmiddels zijn afgerond. De verwachte besparing per project ligt na één jaar 
tussen de 200 en 500 uur.  
Naast de bezuinigingen vormt ook de veranderende wereld waarin CBS functioneert een 
uitdaging. Gebruikers van statistische informatie willen sneller en beter ‘bediend’ worden. Zoals 
hierboven al geschetst, wil CBS hen niet alleen informatie leveren, maar ook de samenhang en 
de context laten zien. CBS wil de samenleving tegelijkertijd zo min mogelijk benaderen door 
middel van enquêtes. Daarnaast is de aandacht voor privacybescherming groot en dient CBS 
rekening te houden met regelgeving van de centrale overheid en de Europese Unie.  
CBS Jaarverslag 2014 – 27 maart 2015
