In 2014 heeft een groot deel van het toezicht van de inspectie op gevaarlijke stoffen zich gericht op de 
breedte van de groep van ondertoezichtstaanden (bedrijven) die zich bevinden in de keten van het 
(vervoer) van gevaarlijke stoffen. Hierbij zijn ook bedrijven en activiteiten gecontroleerd die zich bevinden 
op logistieke knooppunten. Naast de reguliere inspecties (objectinspecties) op de transportmodaliteiten 
(weg, spoor, binnenvaart, zeevaart en luchtvaart) was een groot deel van het toezicht van de inspectie 
gericht op het in kaart brengen van het naleefgedrag van de ondertoezichtstaande op de hoofdonder-
werpen ‘omhullingen’, ‘afvalstoffen’ en ‘stoffen en classificatie’. 
Het aantal uitgevoerde objectinspecties en administratiecontroles is hoger uitgevallen dan gepland door 
de wijze waarop een aantal thematische inspecties in de transportdomeinen zijn uitgevoerd. Het betrof 
in die gevallen minder tijdrovende inspecties.
transport gevaarlijke stoffen over de weg
Bij 1.729 integrale inspecties in het vervoer van gevaarlijke stoffen over de weg constateerde de inspectie 
bij 601 inspecties één of meerdere overtredingen van de Wet vervoer gevaarlijke stoffen (Wvgs), het ADR 
en/of het Arbeidstijdenbesluit vervoer (Atbv). In 35% van de gevallen was het vervoer niet volgens de 
regels. Hiervan waren 595 overtredingen (60%) van de risicocategorie I, 218 overtredingen (22%) van de 
risicocategorie II en 183 overtredingen (18%) van de risicocategorie III (risicocategorie I, II en III leveren 
respectievelijk ernstige, minder ernstige en geen gevaren op voor de openbare veiligheid). Het toezicht 
op het risico ‘het vervoeren langs niet toegestane routes of door tunnels’ maakt onderdeel uit van het 
reguliere toezicht van de inspectie. Bij het ‘vervoeren langs niet toegestane routes’, meer specifiek op het 
niet mijden van de bebouwde kom, zijn achttien overtredingen geconstateerd, waarbij in negen gevallen 
een proces-verbaal is opgemaakt en in negen gevallen een waarschuwing is gegeven. Met betrekking tot 
het vervoer van gevaarlijke stoffen door tunnels stelde de inspectie dertien overtredingen vast, waarbij in 
alle gevallen een proces-verbaal is opgemaakt. 
Naar aanleiding van vastgestelde overtredingen tijdens weginspecties zijn bij 57 laboratoria bedrijfsin-
specties uitgevoerd naar het vervoer van monsters van gevaarlijke stoffen vanaf en naar laboratoria. 
Hierbij zijn diverse overtredingen vastgesteld, zoals het niet-aanstellen van een veiligheidsadviseur, niet 
of onvoldoende opleiding van het personeel, onjuiste of onvolledige vervoerdocumenten, geen of 
onjuiste etikettering van verpakkingen, onjuiste verpakkingen en onjuist gebruik van verpakkingen en 
het vervoer van een mengsel van salpeterzuur en zoutzuur (koningswater) dat niet over de weg mag 
worden vervoerd. 
Naast de gevaarlijke stoffenregelgeving (ADR) werd gelijktijdig gecontroleerd op de technische staat van 
voertuigen (Wegenverkeerswet). De controles zijn uitgevoerd in samenwerking met de politie en de RDW. 
Totaal zijn er 310 voertuigen gecontroleerd, waarbij bij 211 voertuigen (68%) een overtreding is geconsta-
teerd. De overtredingen betroffen diverse technische gebreken, zoals een defecte/ondeugdelijke 
reminrichting, breuken/scheuren in het chassis en bij de wielophanging. 
transport gevaarlijke stoffen over het spoor
In 2014 heeft de inspectie 445 inspecties uitgevoerd naar het vervoer van gevaarlijke stoffen over het 
spoor. Bij 21 inspecties (5%) constateerde de inspectie één of meerdere overtredingen. In tien gevallen is 
een proces-verbaal opgemaakt en er werden 11 waarschuwingen gegeven. 
Het Informatiesysteem Gevaarlijke Stoffen (IGS) op het spoor, tot stand gekomen naar aanleiding van de 
ethanolbrand op Kijfhoek in 2011, moet voorzien in actuele informatie van gevaarlijke stoffen op het 
hoofdspoor. Uit controles van de inspectie bleek dat deze informatie nog niet overal actueel is.  
De inspectie heeft bij haar reguliere inspecties intensief gecontroleerd op het juiste gebruik van het IGS 
en overleg gevoerd met alle betrokken spoorpartijen (ProRail, Keyrail en vervoerders). 
Jaarverslag 2014 | 29
