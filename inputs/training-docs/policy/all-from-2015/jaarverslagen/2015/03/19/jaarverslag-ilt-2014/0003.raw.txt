voorwoord
Wat betreft rampen en ongevallen was het neerstorten van de MH17 een gebeurtenis die veel impact 
heeft gehad op de samenleving en ook op de wereld. Ons toezicht bestrijkt dit aspect niet of nauwelijks, 
maar de ramp maakt onmiskenbaar duidelijk waarom veiligheid zo belangrijk is. En waarom wij als 
inspectie steeds onze uiterste best moeten doen om toezicht te blijven ontwikkelen.
De inspectie steekt veel energie in het verder ontwikkelen van de verschillende toezichtvormen. Niet 
alleen objectinspecties, ook systeemtoezicht. Niet alleen de harde hand, ook het geven van vertrouwen. 
Risicogestuurd toezicht betekent voor ons niet alleen het selecteren van de bedrijven waar we al dan niet 
gaan inspecteren, maar ook variëren in de toezichtvorm en, op basis van het nalevingsgedrag, de juiste 
interventie toepassen.
Dat moet, omdat de ondertoezichtstaanden een passende behandeling verdienen en om de administra-
tieve lasten te beperken tot de minder goed nalevende bedrijven. Wij zijn nog in ontwikkeling, maar in dit 
jaarverslag kunnen de gezette stappen worden gevolgd.
Op het gebied van ons financiële beheer heeft de ADR (Auditdienst Rijk) ons op haar beurt een spiegel 
voorgehouden. Onze mensen hebben ook aan dat aspect hard gewerkt, waardoor vrijwel alle verbeter-
punten zijn gerealiseerd.
De inspectie heeft een hoog ziekteverzuim, met name veroorzaakt door het relatief hoge aantal lang-
durig zieke medewerkers. Dat geeft veel persoonlijk leed, maar legt ook druk op de collega’s. Het siert 
onze mensen dat zij desondanks blijven gaan voor de publieke zaak. Wij zijn daar dankbaar voor, maar 
we zijn ook trots op onze medewerkers. Energiek aan de slag blijven in deze context, maar ook tegen de 
achtergrond dat er wordt gesproken van te veel toezicht of juist te weinig, verdient alle waardering.
Wij willen niet onvermeld laten dat de naleving door onze ondertoezichtstaanden in veel gevallen 
verbetert. Wellicht is ons toezicht de aanleiding, maar het zijn toch de bedrijven zelf die hun verantwoor-
delijkheid voor de veiligheid meer op zich nemen.
En ook dat verdient onze waardering.
Namens het Directieteam,
Jenny Thunnissen
De Inspecteur-Generaal Leefomgeving en Transport
Jaarverslag 2014 | 1
