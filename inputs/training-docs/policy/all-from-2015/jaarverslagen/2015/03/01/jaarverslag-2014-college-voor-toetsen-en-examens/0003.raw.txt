college voor toetsen en examens - jaarverslag 2014 3
c ontinuïteit en ontwikkeling
Voorzitter zijn van het College voor Toetsen en Examens, ik vind het een hele eer. Het is een 
belangrijke maatschappelijke functie. Vrijwel iedere Nederlander herinnert zich het moment 
dat hij de eindtoets maakte in groep 8, centrale examens aflegde in een gymzaal of aula of 
afstudeerde aan een vervolgopleiding. Centrale examens en toetsen zorgen ervoor dat de 
school of de opleiding daarna weet wat leerlingen waard zijn. Dat is een groot goed.
Tot 1 augustus 2014 heette het College nog College voor Examens (CvE). Belangrijke mijlpalen 
in deze ruime eerste helft van het jaar waren het in gang zetten van ocffi iële regelgeving 
rondom het eerste centrale examen in het mbo (Nederlands 3F), het voorbereiden op de eerste 
afname van de Centrale Eindtoets in het primair onderwijs, het starten met de voorbereidingen 
voor de eerste pilot DTT en ontwikkelingen rondom de rekentoetsen in mbo en VO. 
Nieuwe naam 
Als gevolg van de Wet op het primair onderwijs en de nieuwe taak voor het College die daaruit 
volgde – en met nieuwe taken (DTT) op komst – kreeg het College vlak voordat ik aantrad een 
nieuwe naam: het College voor Toetsen en Examens (het CvTE). Het College is met het oog op 
deze nieuwe taak uitgebreid met een lid afkomstig uit die nieuwe sector, primair onderwijs. 
Onder de nieuwe naam is het CvTE een nieuwe periode ingegaan met als voortgezet motto: 
participatie, het vergroten van draagvlak in het veld, en meer transparantie. Zo hebben we aan 
de vaste Kamercommissie van Onderwijs uitleg gegeven over het werk en de werkwijzen van 
het CvTE en werken we gestaag door aan goede centrale examens en toetsen. 
 
In de Kaderwet zelfstandige bestuursorganen was afgesproken dat het CvE na vijf jaar geëvalueerd zou 
worden als ZBO. Dat is gebeurd. In opdracht van het ministerie van OCW heeft Ecorys onderzoek 
gedaan en geconcludeerd dat het College zijn onafhankelijke positie waarmaakt. Aanbevelingen 
uit het rapport worden verwerkt in een meerjarenplan van het CvTE (zie pagina 4).
 
Dynamiek
Ik vind het interessant om voorzitter te mogen zijn van een dynamische organisatie,  
waarin vernieuwing en verandering eerder regel dan uitzondering zijn. Daarnaast zijn het 
publieke debat, continuïteit van beleid en het borgen van kwaliteit in en rond het werk van 
een organisatie als het CvTE minstens zo belangrijk. Over twee van die aspecten van ons  
werk gaat dit jaarverslag 2014: continuïteit en ontwikkeling – twee aspecten die tot uiting 
komen in de kwaliteit van alle centrale examens en toetsen waar het College voor Toetsen  
en Examens verantwoordelijk voor is. 
Drs. Pieter Hendrikse
Voorzitter College voor Toetsen en Examens
