college voor toetsen en examens - jaarverslag 2014 4
Vijf jaar CvTE – een evaluatie van het CvTE als zelfstandig bestuursorgaan
In de Kaderwet zelfstandige bestuursorganen (ZBO’s), waarvan het College voor Toetsen en 
Examens er een is, is aangegeven dat er na vijf jaar onderzoek gedaan wordt naar het 
functioneren van een ZBO. Het CvE is gestart in oktober 2009, tijd voor een onderzoek 
in 2014. 
Ecorys, de organisatie die het onderzoek uitvoerde, concludeert in haar rapportage  
aan de Tweede Kamer: ‘De keuze voor een constructie met een College en een bureau 
en de interactie met OCW en de ketenpartners heeft geresulteerd in een complex 
geheel. Tegelijkertijd is deze keuze gegeven de Kaderwet in combinatie met de  
historische voorlopers en taken op dit terrein goed verklaarbaar. Belangrijker is dat  
er in de loop van de jaren een goede werkwijze is ontwikkeld waarbij steeds is gezocht 
naar verbeteringen binnen de bestaande structuur.’ (Evaluatie College voor Examens,  
Ecorys, 30 september 2014).
Op basis van deze rapportage gaat het CvTE in samenspraak met het ministerie van 
OCW en met de ketenpartners na hoe conclusies en aanbevelingen uit het rapport  
een vervolg zullen krijgen in de organisatie van en rondom het CvTE. Drie thema’s 
springen er daarbij uit: 
− de rol van het CvTE in de examenketen
− de wisselwerking met het onderwijsveld
− de systematische toepassing van kwaliteitszorg 
Voor 2015 en de jaren daarna worden op dit moment plannen ontwikkeld. Om de 
positie van het College voor Toetsen en Examens te versterken zal er onder meer 
gewerkt worden aan bovengenoemde thema’s.
Afscheid Henk Laan
Op 30 september 2014 nam Henk Laan 
na zes jaar voorzitter afscheid van het 
College. Henk Laan werd tijdens dit  
afscheid gedecoreerd tot Ridder in de 
Orde van Oranje Nassau.
