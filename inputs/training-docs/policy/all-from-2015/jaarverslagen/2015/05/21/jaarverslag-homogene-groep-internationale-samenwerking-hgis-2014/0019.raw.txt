Beleidsthema 6 Duurzame ontwikkeling, voedselzekerheid en water
Ten behoeve van het International Fund for Agricultural Development (IFAD) vond een succesvolle
middelenaanvulling plaats. De uitvoering van het beleid gericht op voedsel- en voedingszekerheid
verloopt volgens planning, zowel binnen de centraal gefinancierde programma’s als in de
partnerlanden via ambassades. De Nederlandse private sector speelt een belangrijke rol bij de
ontwikkeling van landbouw en voedselproductie in de minst ontwikkelde landen. Kennisdeling en
capaciteitsontwikkeling zijn kenmerkende aspecten van de Nederlandse inzet.
Nederland heeft bijgedragen aan verbeterde waterzekerheid door zowel de toegang tot water en
sanitatie te vergroten als programma’s te ondersteunen die zijn gericht op een verhoogde
productiviteit in de landbouw, verbeterd stroomgebiedbeheer en veilige delta’s. Klimaatadaptatie en
de rol van vrouwen vormden en belangrijke aandachtspunten.
Dankzij Nederlandse financiering kregen ongeveer 2,5 miljoen mensen toegang tot sanitaire
voorzieningen en 2 miljoen tot veilig drinkwater. In verband met de ebola-crisis is besloten het
drinkwater en sanitatieprogramma, dat met Nederlandse financiering door UNICEF wordt uitgevoerd in
West-Afrika voor de landen Guinee, Liberia en Sierra Leone, om te zetten in een op de bestrijding van
ebola gericht programma.
De ministeries van Infrastructuur en Milieu, Economische Zaken en Buitenlandse Zaken hebben een
aanzet gegeven voor een Internationale Wateraanpak. Doel is het vergroten van de Nederlandse
bijdrage aan waterzekerheid wereldwijd.
In het kader van de internationale klimaatonderhandelingen heeft Nederland op een ambitieus
klimaatakkoord ingezet onder meer door het betrekken van niet-statelijke actoren bij de
onderhandelingen.
In 2014 startte het Initiatief voor Duurzame Handel (IDH) met een landschapsprogramma Brazilië,
Ivoorkust, Ghana, Ethiopië, Kenia, Vietnam en Indonesië om de effecten van klimaatverandering en
watervervuiling tegen te gaan.
