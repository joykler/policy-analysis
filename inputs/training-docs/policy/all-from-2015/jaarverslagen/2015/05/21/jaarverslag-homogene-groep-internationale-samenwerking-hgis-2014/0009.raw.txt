Beleidsthema 2 Vrede, Veiligheid en Stabiliteit
Als gevolg van zorgwekkende internationale ontwikkelingen was het beroep op de financiële en
personele middelen op het terrein van “vrede, veiligheid en stabiliteit” groot. Deze ontwikkelingen zijn
beschreven in de beleidsbrief Internationale Veiligheid, die in november 2014 is uitgebracht door het
kabinet.
De tragedie met vlucht MH17 laat zien hoezeer wereldwijde ontwikkelingen, die op het oog ver weg
lijken, verbonden kunnen zijn met Nederland. De illegale Russische annexatie van de Krim en
vervolgens het destabiliserende optreden in Oost-Oekraïne had gevolgen voor de veiligheidsanalyse en
-beleid van Nederland. Ook de NAVO heeft een belangrijke rol als het gaat om Rusland te tonen dat
het Westen sterk en verenigd is, en Rusland te ontmoedigen om nog meer destabiliserend op te
treden in zijn nabije buitenland. De eerste aanzet daartoe werd gegeven met het pakket onmiddellijke
militaire maatregelen van maart 2014 om oostelijke bondgenoten gerust te stellen. Nederland leverde
hieraan een bijdrage, onder andere met de inzet van Nederlandse F-16s voor de versterking van Baltic
Air Policing, maar ook bijdragen aan de staande NAVO-vlootverbanden en aan oefeningen in Oost-
Europa.
Tevens is besloten tot een structurele aanpassing om zo de inzetbaarheid en gereedstelling van NAVO-
strijdkrachten te verhogen. Deze strijdkrachten moeten sneller en adequater kunnen reageren op snel
veranderende ontwikkelingen in en rond het bondgenootschappelijk grondgebied. Onder andere de
oprichting van de Very High Readiness Joint Taskforce (VJTF) waartoe tijdens de top in Wales werd
besloten, geeft hieraan invulling. Met deze maatregelen toont de NAVO aan dat niemand hoeft te
twijfelen aan de geloofwaardigheid van de Artikel 5 garantie en dat het bondgenootschap flexibel in
kan spelen op nieuwe dreigingen.
De inzet is Rusland eensgezind tegemoet te treden in EU- en NAVO-kader en een antwoord te
formuleren op het Russische optreden, zonder dat dit tot een gevaarlijke vorm van escalatie zou
leiden. Ook leverde Nederland via onder andere de OVSE een actieve bijdrage aan de pogingen het
conflict in Oekraïne te beteugelen.
In het licht van de toenemende instabiliteit aan de zuidflanken van Europa in het bijzonder als gevolg
van de snelle opmars van ISIS, heeft Nederland ook internationaal aangedrongen op een
gemeenschappelijke lange-termijnagenda voor de strijd tegen ISIS en het herwinnen van stabiliteit in
Syrië, Irak en de bredere regio.
Strijd tegen ISIS
Nederland maakt deel uit van de internationale coalitie van landen die, onder leiding van de Verenigde
Staten, gezamenlijk de strijd tegen ISIS hebben aangebonden. Deze strijd maakt deel uit van onze inzet
om te komen tot inclusiviteit en stabiliteit in Irak, een politieke oplossing voor Syrië en het inperken van
spill-over effecten.
ISIS wordt langs verschillende sporen bestreden:
1) Militair: de luchtcampagne tegen ISIS en het trainen van Iraakse strijdkrachten en Koerdische
Peshmerga; Nederland levert met zes F-16’s en 130 militaire trainers hieraan een bijdrage.
2) Foreign Terrorist Fighters; Nederland levert op internationaal en nationaal niveau een bijdrage aan
dit spoor, met aandacht voor preventie, opsporing, vervolging en re-integratie.
3) Financieringsstromen; Nederland levert een bijdrage aan de coalitie inspanning om de financiele
stromen van ISIS in kaart te brengen en tegen te gaan met het bestaande internationale
instrumentarium.
4) Delegitimeren ISIS; Nederland levert in coalitieverband een bijdrage aan het creëren van een
gezamenlijk tegengeluid om het draagvlak voor ISIS weg te nemen.
5) Stabilisatie; Nederland neemt deel aan de coalitiewerkgroep ten behoeve van het herstel in bevrijde
gebieden, o.a. op het gebied van ontmijning.
6) Humanitaire hulp; Nederland levert in het kader van humanitaire hulp een bijdrage ten behoeve van
Syrische vluchtelingen.
