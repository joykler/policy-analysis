Beleidsthema 4 Consulaire belangenbehartiging en het internationaal uitdragen van
Nederlandse waarden en belangen
MH17:
Het werk van een groot aantal ministeries stond in de zomer van 2014 voor een belangrijk deel in het
teken van de ramp met MH17. Deze gebeurtenis heeft Nederland geschokt en raakte de samenleving
diep. In vele gemeenten zorgde de keiharde realiteit van het plotselinge niet meer terugkeren van de
slachtoffers voor een enorme schok in de samenleving. Voor het kabinet hadden de berging en
repatriëring van de slachtoffers de eerste en absolute prioriteit. Gezamenlijk met de minister-
president zette de minister van Buitenlandse Zaken zich in om hiervoor internationaal draagvlak te
verkrijgen. Daarnaast werd bijstand verleend aan de nabestaanden. Familierechercheurs van de politie
en casemanagers van Slachtofferhulp Nederland hebben nauw samen gewerkt bij de zorg aan de
nabestaanden. De expertise van beide organisaties wordt in samenhang ingezet, zodat zorg verleend
is op zowel psychosociaal, praktisch als juridisch terrein. Daarbij is ook nauw samengewerkt met
andere landen die veel slachtoffers te betreuren hadden, met name Maleisië en Australië. Het
Informatie en Verwijs Centrum (IVC) Oekraïne, de informatiewebsite met een open gedeelte en een
gesloten gedeelte dat alleen voor nabestaanden toegankelijk is, zal over een lange periode, zeker
anderhalf à twee jaar, onderhouden worden en actueel blijven. Bij de repatriëring van de slachtoffers
speelde het ministerie van Defensie en ministerie van Veiligheid en Justitie een belangrijke rol. Zij
werkten hierbij nauw samen met andere landen waar slachtoffers te betreuren waren en betrokken
instanties in Nederland. Daarbij werd ook gebruik gemaakt van een C-17 Globemaster van het
Australisch leger.
Internationale samenwerking is van cruciaal belang nu het bewijs grotendeels buiten Nederland is te
vinden en andere landen ook opsporingsonderzoeken zijn gestart. Daarom zijn goede coördinatie en
een effectieve samenwerking noodzakelijk om al het beschikbare bewijs op één plek te krijgen. Onder
andere om die reden heeft Nederland hierin vanaf het begin een leidende rol genomen. Het Ministerie
van Veiligheid en Justitie verricht sinds de ramp een coördinerende taak op de drie prioriteiten van het
kabinet. Dat zijn de repatriëring van de slachtoffers en hun persoonlijke bezittingen, het onderzoek
van de Onderzoeksraad voor Veiligheid (OVV) naar de feitelijke toedracht van de ramp en het
internationale strafrechtelijke onderzoek waarin het Nederlandse Openbaar Ministerie het voortouw
heeft.
Nederland heeft zich in 2014 in alle relevante internationale gremia, met name de VN, de OVSE en de
EU, ingezet om draagvlak te verkrijgen voor de drie doelstellingen van het kabinet: terugbrenging van
de lichamen van slachtoffers en hun persoonlijke bezittingen, onafhankelijk onderzoek naar de
toedracht en strafrechtelijk onderzoek naar de schuldvraag. Basis voor dit alles vormde de dankzij een
actieve Nederlandse lobby tot stand gekomen VN-Veiligheidsraadresolutie 2166.
Overige consulair:
Naast de continue aandacht die er is geweest voor het snel en adequaat reageren op crises en het
verlenen van hulp aan Nederlanders die in het buitenland in nood verkeren, is er in 2014 gewerkt aan
de hervorming van de consulaire dienstverlening. Er zijn scherpe keuzes gemaakt om de consulaire
dienstverlening te versoberen daar waar verantwoorde alternatieven zijn en te investeren in die
diensten waar een meerwaarde kan worden geboden. Ook het gedetineerdenbeleid is in 2014 grondig
herzien. Daarnaast is geïnvesteerd in e-dienstverlening om het de burger makkelijk te maken de
verantwoordelijkheid te nemen goed voorbereid op reis te gaan. Dit draagt bij aan de visie van BZ dat
burgers een eigen verantwoordelijkheid hebben als het gaat om hun veiligheid, ook in het buitenland.
Tot slot zijn er belangrijke resultaten geboekt bij het visumbeleid. De inspanningen voor het maken
van visumvertegenwoordigingsafspraken met andere Schengenlanden zijn ook in 2014 voortgezet,
