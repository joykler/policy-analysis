Beleidsthema 5 Duurzame handel en investeringen
Het multilaterale handelssysteem blijft voor handelsland Nederland van groot belang. In
samenwerking met de UNCTAD is gewerkt aan het vergroten van de markttoegang voor de minst
ontwikkelde landen door hen te assisteren in gebruik van (preferentiële) regels van oorsprong.
Naast een ambitieuze agenda van economische missies is, steeds meer ingezet op een meer
strategische aanpak van inkomende missies/bezoeken en ontvangst daarvan op kabinetsniveau. Dit
gebeurde in samenwerking met de topsectoren en de Dutch Trade and Investment Board (DTIB).
Naast landen waar ons bedrijfsleven economische belangen heeft wordt nadrukkelijk ook gekeken
naar landen waar door middel van missies synergie tussen hulp en handel kan worden bereikt. Zo
hebben het afgelopen jaar missies plaatsgevonden naar onder meer China en India maar ook naar
landen in Afrika zoals Tanzania, Mozambique, Ghana, Nigeria, Rwanda en Congo.
In totaal werden in 2014 20 economische missies met een lid van het kabinet georganiseerd naar 25
landen om Nederlandse bedrijven te ondersteunen bij het zaken doen in buitenlandse markten.
Tevens vonden 5 economische missies op hoogambtelijk niveau plaats en werd een groot aantal
economische missies georganiseerd met de vijf grote economische steden van Nederland en andere
gemeentelijke en provinciale overheden. Daarnaast vonden er 13 inkomende economische
missies/bezoeken plaats waarvan 5 tijdens de Nuclear Security Summit: staatsbezoek van de Chinese
president, officiële bezoeken van Vietnam en Kazachstan en werkbezoeken van de vicepresident van
Indonesië en de Minister-President van Canada.
Het naar Nederland halen van buitenlandse bedrijven is een wezenlijk onderdeel van economische
diplomatie. Het Netherlands Foreign Investment Agency (NFIA) haalde in 2014 voor Nederland een
record bedrag aan investeringen binnen. Met behulp van een nieuwe acquisitiestrategie worden de
inspanningen gericht op die investeringen die de meeste waarde toevoegen aan de Nederlandse
economie. Er zijn 187 projecten bevestigd, het aantal daarmee gemoeide banen kwam uit op 6.304.
Het investeringsbedrag is uitgekomen op EUR 3.185 miljoen. 54% van de projecten betrof
hoogwaardige activiteiten in met name topsectoren.
Per 1 juli 2014 is het Dutch Good Growth Fund van start gegaan. Het revolverende fonds verstrekt
financiering aan Nederlandse MKB-ers die zaken willen doen in ontwikkelingslanden en
investeringsfondsen die willen investeren in lokale MKB-ers, waar reguliere partijen tekort schieten.
