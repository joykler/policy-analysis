Kustwacht voor het Koninkrijk der Nederlanden in het Caribisch Gebied Jaarverslag 2014 
 
2.3.4. Inzet defensiemiddelen  
Resultaten met betrekking tot de inzet Defensiemiddelen (Tabel 5) 
Vaardagen stationsschip 2014 
Eenheid Norm Jaarplan Gerealiseerd %Resultaten/norm 
Stationsschip 92 94 106% 
Vlieguren Cougar 2014 
Eenheid Norm Jaarplan Gerealiseerd %Resultaten/norm 
Cougar 344 361 105% 
 
Toelichting 
 
In 2014 hebben achtereenvolgens Zr. Ms. Zeeland, Zr. Ms. Groningen en Zr. Ms. Holland als 
stationsschip Kustwachttaken uitgevoerd. Alle drie de schepen zijn Ocean-going Patrol Vessels (OPV) 
van de Hollandklasse. De OPV’s beschikken over twee snelle vaartuigen van het type FRISC. De 
vaardagen zijn boven de jaardoelstelling gerealiseerd. Alle stationsschepen krijgen gedurende de 
inzet voor de Kustwacht een Kustwacht boardingteam aan boord. Dit team wordt bij toerbeurt geleverd 
door één van de drie maritieme steunpunten. Dit is van essentieel belang, o.a. omdat het lokale 
boardingteam veel ervaring en kennis van het gebied met zich meeneemt. Zoals gepland is het 
stationsschip ongeveer 60 procent van de beschikbare tijd bij de Bovenwindse eilanden ingezet. 
 
In 2014 is een Cougar helikopter van het Ministerie van Defensie gestationeerd op het vliegveld Hato 
te Curaçao omdat de stationsschepen van de Koninklijke Marine dit jaar niet uitgerust konden worden 
met een geschikte maritieme helikopter voor de periode dat ze voor de Kustwacht varen. De Cougar 
helikopter heeft 105 procent van de geplande vlieguren gerealiseerd. Zoals in het Jaarplan 2014 
gesteld, zijn ook de mogelijkheden om de Cougar op Sint Maarten te detacheren onderzocht. Hierbij 
is vastgesteld dat het vliegveld van Sint Maarten niet aan de militaire beveiligingseisen van dit toestel 
kan voldoen. Detachering van de Cougar op Sint Maarten is dan ook vooralsnog niet mogelijk.   
 
In 2014 heeft de kustwacht in totaal 287 presentiedagen bij de BES gerealiseerd (norm is 240 dagen; 
120 bij Bonaire en 120 bij Saba en Sint Eustatius). Hiervan zijn er 141 dagen bij Bonaire en 146 dagen 
bij Saba en Sint Eustatius uitgevoerd.  
 
2.4. Personeel 
 
2.4.1. Formatieontwikkeling Kustwacht (inclusief werving) 
De Kustwacht telt 242 formatieplaatsen (inclusief de directeur Kustwacht). Op 31 december 2014 had 
de Kustwacht een bezettingsgraad van 86 procent (exclusief totaal 22 personen in twee lopende 
initiële opleidingen).  
Op het steunpunt Sint Maarten zijn de tekorten in de instroom van de initiële opleiding 2012-2014 
ingelopen. Alleen op het gebied van specialistische (technische) kennis en ervaring wordt sporadisch 
teruggevallen op personele versterking vanuit Defensie of de steunpunten van Aruba en Curaçao. 
Sinds juli 2014 hebben zowel de cutter Panter als de cutter Poema een lokale commandant.  
 
2.4.2. Opleiden en Trainen 
In oktober 2014 is de nieuwe lichting aspiranten met de initiële opleiding 2014-2016 aangevangen. In 
plaats van de traditionele Kustwachtvakopleiding betreft het deze keer een twee jarige 
basispolitieopleiding met maritieme aspecten die onder verantwoordelijkheid van de Nederlandse 
Politieacademie op Bonaire wordt verzorgd. Er is hiervoor gekozen omdat de cursisten bij het 
succesvol afronden van de opleiding een erkend MBO diploma op niveau 3 ontvangen. De aspiranten 
zullen gedurende deze opleiding voornamelijk op Bonaire tewerkgesteld zijn. 
De deelnemers aan de Kustwachtvakopleiding van 2013-2015 hebben op 19 juni 2014 het theoretisch 
deel van de opleiding beëindigd. Tijdens een korte ceremonie zijn de certificaten en het diploma 
uitgereikt. Bovendien zijn tijdens deze ceremonie alle veertien deelnemers beëdigd als Buitengewoon 
Agent van Politie. 
  
pagina 13
