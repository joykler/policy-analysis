Ten behoeve van veiligheid en rechtsorde in fragiele staten werden vanuit een geïntegreerde
benadering specifieke programma’s uitgevoerd in Mali, Somalië, het Grote Meren-gebied, Zuid-
Soedan, Afghanistan en meer recent in Syrië, Libanon, Jordanië en Irak. Veel van deze activiteiten
werden gefinancierd uit het stabiliteitsfonds; Nederland droeg bijvoorbeeld EUR 15,5 miljoen bij aan
het Law and Order Trust Fund en EUR 7 miljoen aan het Afghan National Army Trust Fund.
Nederland was tevens een van de oprichters van het EU Trust Fund voor de Centraal Afrikaanse
Republiek, gericht op early recovery. Daarnaast stelde Nederland MINUSCA financieel in staat een
begin te maken met het herstel van de strafrechtketen in dit land.
De humanitaire noden stegen in 2014 naar ongekende hoogte. De wereld kende al drie humanitaire
crises van de zwaarste categorie: Syrië, Zuid-Soedan en de Centraal Afrikaanse Republiek. De crisis in
Irak en de Ebola-uitbraak kwamen daar nog bij. Nog niet eerder sinds de Tweede Wereldoorlog was
het aantal vluchtelingen en ontheemden zo hoog. De sterk toegenomen behoefte aan humanitaire
hulp maar ook de complexiteit van gewapende conflicten zette het bestaande humanitaire systeem
onder druk. Mede daarom heeft het kabinet besloten een apart noodhulpfonds van EUR 570 miljoen in
het leven te roepen. Met dit fonds kan Nederland adequaat bijdragen aan de huidige en toekomstige
grote rampen, inclusief opvang van vluchtelingen in de regio. Dit fonds is flexibel inzetbaar gedurende
de kabinetsperiode.
Strijd tegen Ebola
De Ebola-uitbraak mondde uit in een gezondheidscrisis van ongekende omvang. Via Artsen zonder Grenzen
werd een bijdrage gedaan aan de directe Ebola-bestrijding. Ook is extra geld beschikbaar gekomen voor het
Rode Kruis. Dit kwam ten goede aan o.a. het uitzenden van hulpverleners. Begin september begon het
aantal gevallen in Sierra Leone, Guinee en Liberia dramatisch te stijgen. Daarom kondigde Nederland aan
om binnen het noodhulpfonds EUR 15 miljoen vrij te maken voor de bestrijding van de Ebola-epidemie.
Hiervan ging EUR 10 miljoen naar WHO en UNICEF. Artsen zonder Grenzen kreeg een extra bijdrage van
EUR 1 miljoen. Met deze financiering kon een breed pakket aan maatregelen worden ingezet: Zo
concentreerde UNICEF zich vooral op sociale mobilisatie en de verspreiding van hygiënische pakketten. De
WHO zette zich in op het traceren van Ebola-gevallen, het faciliteren van veilige begrafenissen en de zorg
voor Ebola-patiënten en preventie. Artsen zonder Grenzen richtte zich op het oprichten en managen van
Ebola-klinieken en de behandeling van patiënten. Ook de inzet van het Joint Support Ship ‘Karel Doorman’
is gedeeltelijk vanuit HGIS gefinancierd. Een ander deel van de kosten werd door de EU gefinancierd. De
Karel Doorman transporteerde daarbij hulpgoederen die door Nederland, andere EU lidstaten, VN
organisaties en NGO’s gedoneerd werden. Verder werden de gelden besteed aan de aankoop van goederen.
Dit waren bijvoorbeeld ambulances, mobiele ziekenhuizen en laboratoria.
11
