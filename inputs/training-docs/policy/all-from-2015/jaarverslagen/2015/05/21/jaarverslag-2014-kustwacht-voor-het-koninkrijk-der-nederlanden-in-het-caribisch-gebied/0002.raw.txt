Kustwacht voor het Koninkrijk der Nederlanden in het Caribisch Gebied Jaarverslag 2014 
 
Managementsamenvatting 
 
 
 
De Kustwacht heeft in 2014 de geplande vaardagen en vlieguren vrijwel volledig gerealiseerd. Alleen 
het aantal vaardagen voor de Cutters ligt onder de norm. Deze onderrealisatie is onder andere 
veroorzaakt door het onvoorzien uitlopen van gepland onderhoud van de Panter en de Jaguar.  
In 2014 zijn ca. 1100 kilogram verdovende middelen en vier vuurwapens onderschept en vijf illegalen 
gearresteerd.    
Dit jaar is de Kustwacht geconfronteerd met een verminderde beschikbaarheid van het 
walradarsysteem op Aruba en Curaçao. Reden hiervoor waren onvoorziene storingen (onder meer  
als gevolg van een blikseminslag) in combinatie met achterstallig onderhoud aan de masten door de 
civiele onderhoudscontractant. Er zijn maatregelen getroffen die herhaling van deze situatie moeten 
voorkomen. 
Internationale samenwerking vormde een belangrijke component in de activiteiten van de Kustwacht. 
De Kustwacht heeft in 2014 in samenwerking met de Ministeries van Buitenlandse Zaken en Defensie 
verder gewerkt aan MOU’s met Colombia en Jamaica op het gebied van onder meer SAR en maritieme 
rechtshandhaving. Met onder anderen de Dominicaanse Republiek heeft de Kustwacht deelgenomen 
aan de grote regionale oefening “Tradewinds” nabij de Dominicaanse Republiek. 
In de tweede helft van 2014 is de pilot, waarbij verschillende bedrijfsvoerings- en operationele taken 
zijn overgedragen aan de afzonderlijke steunpunten, geëvalueerd. Het resultaat is positief. 
In 2014 is het onderzoek naar de belasting tijdens het varen met de Super-RHIB en mogelijke 
consequenties hiervan afgerond. De directeur heeft op basis hiervan een stappenplan opgesteld en 
aan de landen en betrokken vakbonden voorgelegd. In 2015 zal hier in overleg met de landen en 
vakbonden verdere invulling aan worden gegeven.  
Dit jaar zijn nieuwe aspiranten van de Kustwacht in het kader van hun initiële opleiding begonnen aan 
de basispolitieopleiding die onder de verantwoordelijkheid van de Nederlandse Politieacademie op 
Bonaire wordt gegeven. In overleg met de Politieacademie is de opleiding zo ingericht dat voldoende 
aandacht kan worden besteed aan de benodigde Kustwacht specifieke (maritieme) onderdelen. Deze 
twee jarige opleiding wordt afgesloten met een erkend MBO-3 diploma.  
In 2014 is verder geïnvesteerd om de cutterbemanningen te kunnen laten beschikken over het formele 
Nederlandse vaarbevoegdheidsbewijs. Doordat in het Caribisch gebied geen opleidingsinstituut 
beschikbaar is dat over de door het Ministerie van I&M vereiste erkenning beschikt, volgen de 
bemanningsleden groepsgewijs in Nederland de vereiste opleidingen en cursussen.  
Sinds juli 2014 hebben twee van de drie cutters een lokale commandant.  
Van de tien beschikbare Super-RHIB’s zijn er gemiddeld zes gelijktijdig operationeel geweest in 2014. 
Minimaal waren er twee per steunpunt beschikbaar. De kwetsbaarheid van deze eenheden blijft een 
grote onderhoudsinspanning vergen. De ervaringen met de Justice vaartuigen zijn onverminderd 
positief en vormen een belangrijke bijdrage aan de operationele inzet van de lichte vaartuigen. 
De drie Cutters ondergingen groot onderhoud - een dokking - in Suriname. De dokking van de Panter 
en de Jaguar zijn hierbij vanwege technische redenen uitgelopen. 
In 2014 zijn de bijboten voor de drie cutters allen beschikbaar gekomen.  
Ook in 2014 is over het gevoerde financieel beheer van de Kustwacht een goedkeurende 
accountantsverklaring afgegeven door de Audit Dienst Rijk. De genomen maatregelen voor de 
taakstelling van €1 miljoen hebben overwegend het gewenste effect gehad en de uitgaven zijn binnen 
het beschikbare budget gerealiseerd. 
  
pagina
