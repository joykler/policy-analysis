2. HGIS Toelichting per beleidsthema
Beleidsthema 1 Versterkte internationale rechtsorde en eerbiediging van
mensenrechten
In oktober werd Nederland voor de periode 2015-2017 gekozen in de Mensenrechtenraad (MRR).
Inhoudelijk leidend voor het lidmaatschap van de MRR zijn de prioriteiten uit de nota ‘Respect en recht
voor ieder mens’.
Om de mensenrechten internationaal blijvend onder de aandacht te brengen reikt Nederland jaarlijks
de mensenrechtentulp uit. Dit jaar is deze uitgereikt aan Mideast Youth. Deze organisatie bouwt online
platforms om een stem te geven aan mensen die zich inzetten voor de mensenrechten. Binnen het
mensenrechtenbeleid staat de bescherming van mensenrechtenverdedigers, gelijke rechten voor
LHBT, vrouwenrechten, de vrijheid van godsdienst en levensovertuiging, vrijheid van meningsuiting
(online en offline), het tegengaan van massale wreedheden en bescherming van burgers in
conflictgebieden centraal.
Bij de inzet voor vrouwenrechten lag evenals vorig jaar de nadruk op internationale en lokale
vrouwenorganisaties die zich sterk maken voor politieke en economische participatie van vrouwen en
het bestrijden van geweld tegen vrouwen. Daarnaast is ingezet op versterking van UN WOMEN. In het
kader van VN Veiligheidsresolutie 1325 organiseerde Nederland met UN WOMEN een conferentie voor
Syrische vrouwen met het oog op hun participatie in de Syrische vredesonderhandelingen, in nauwe
samenwerking met voormalig Speciaal Gezant voor Syrië van de VN en de Arabische Liga, Lakhdar
Brahimi. Daarnaast zijn diverse trainingen op het gebied van Protection of Civilians aangeboden aan
Nederlandse militairen die hebben deelgenomen aan MINUSMA. Zo zijn er in het kader van VNVR-
resolutie 1325 genderadviseurs geplaatst bij MONUSCO in de DRC en UN Women Headquarters.
De EU-richtsnoeren voor de vrijheid van meningsuiting werden op 12 mei 2014 aangenomen door de
Raad van Ministers van Buitenlandse Zaken. Deze richtsnoeren bieden een handvat aan EU-delegaties
en ambassades van EU-lidstaten voor concrete bevordering en bescherming van de vrijheid van
meningsuiting zowel online als offline. Als voorzitter van de Freedom Online Coalition werkgroep “An
Internet Free and Secure” organiseerde Nederland activiteiten die zich richten op het vergroten van
civil society participatie in het wereldwijde cybersecurity debat, mede met het oog op de Global
Conference on Cyber Space in Den Haag en de jaarlijkse Freedom Online conferentie in Ulaanbatar.
Ook vonden er in 2014 Diplohacks plaats in Tbilisi, Londen en Den Haag om tot innovatieve
oplossingen te komen van actuele vraagstukken.
Nederland heeft zich verder ingezet voor verdere operationalisering van het Responsibility to Protect-
beginsel. Ook heeft Nederland zich samen met Argentinië, België en Slovenië ingespannen voor een
multilateraal verdrag betreffende Rechtshulp en Uitlevering bij Internationale Misdaden (MVRUIM). Het
aantal landen dat het initiatief kent en actief steunt, neemt geleidelijk toe.
Tot slot voert Nederland wereldwijd actief campagne voor één van de twee vrijkomende niet-
permanente zetels in de VN-Veiligheidsraad voor de periode in 2017–2018. De campagne werd
geïntensiveerd onder het motto: “The Kingdom of the Netherlands, your partner for peace, justice and
development”.
7
