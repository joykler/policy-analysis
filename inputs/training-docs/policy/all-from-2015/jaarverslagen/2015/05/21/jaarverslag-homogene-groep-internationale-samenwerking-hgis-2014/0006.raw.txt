1. Leeswijzer
De Homogene Groep Internationale Samenwerking (HGIS) is een budgettaire constructie binnen de
rijksbegroting. Internationale Samenwerking is de combinatie van alle activiteiten van de
Rijksoverheid die betrekking hebben op het buitenland. Het betreft samenwerking met de EU, overige
ontwikkelde landen en ontwikkelingslanden. De uitgaven aan deze activiteiten staan op de
begrotingen van de verschillende departementen. De HGIS bundelt de uitgaven van de verschillende
departementen op het gebied van internationale samenwerking en illustreert zo de onderlinge
samenhang. De HGIS is een belangrijk instrument bij de realisatie van een geïntegreerd en coherent
buitenlands beleid.
Buitenlandse betrekkingen zijn een zaak van het Koninkrijk der Nederlanden: Nederland in Europa,
Aruba, Curaçao en Sint Maarten, alsmede de Nederlandse openbare lichamen in het Caribisch gebied
(Bonaire, Sint Eustatius en Saba). Waar deze begroting spreekt over ‘Nederland’ of ‘Nederlands’ wordt
daarmee bedoeld: ‘(van) het Koninkrijk der Nederlanden’, tenzij het gaat om zaken die specifiek het
land Nederland betreffen, zoals het EU-lidmaatschap en ontwikkelingssamenwerking.
De budgetten in de HGIS-nota 2014 zijn gebaseerd op de Miljoenennota 2014 zoals die door het
kabinet Rutte-Asscher is gepresenteerd. Op basis van de begrotingssystematiek spiegelt het HGIS-
jaarverslag 2014 in principe de HGIS-nota voor 2014.
Het HGIS-jaarverslag 2014 gaat beknopt in op de activiteiten en de resultaten die in 2014 met de
HGIS-middelen zijn gerealiseerd. Per beleidsthema wordt vervolgens een financieel overzicht
opgenomen waarin de mutaties die betrekking hebben op het beleidsthema zijn weergegeven. Voor de
artikelen zijn verschillen in de realisatie (kolom mutaties) ten opzichte van de vastgestelde incidentele
suppletoire begroting vanaf 10% op artikelonderdeel niveau toegelicht, met een ondergrens van EUR
2 miljoen. Het verslag is ontleend aan de jaarverslagen van de verschillende ministeries en geeft een
overzicht in vogelvlucht. Meer gedetailleerde informatie is terug te vinden in de afzonderlijke
jaarverslagen, in het bijzonder van Buitenlandse Zaken en van Buitenlandse Handel en
Ontwikkelingssamenwerking.
Binnen de HGIS is een tweedeling te maken tussen de uitgaven aan Official Development Assistance
(ODA), oftewel ontwikkelingssamenwerking, en de overige uitgaven aan de realisatie van het
buitenlands beleid, vaak kortweg aangeduid met ‘non-ODA’. Het verslag wordt afgesloten met een
aantal bijlagen. Hierin zijn de totalen per begrotingshoofdstuk verwerkt, een uitsplitsing in ODA en
non-ODA HGIS uitgaven, de ODA-prestatie, een overzicht van de ODA uitgaven in hulprelatie-
overgangsrelatie- en exitlanden en een overzicht van de publieke klimaatuitgaven in 2014 voor
ontwikkelingslanden.
6
