Kustwacht voor het Koninkrijk der Nederlanden in het Caribisch Gebied Jaarverslag 2014 
 
Toelichting 
a) Drugsbestrijdingsoperaties, vuurwapens en munitie 
In 2014 heeft de Kustwacht in totaal tien drugstransporten onderschept en daarbij 1100,9 kg 
verdovende middelen aangetroffen. (Ter vergelijking: In 2013 werd bij acht acties 2185 kg en in 2012 
eveneens bij acht acties 813 kg drugs onderschept). Het gemiddelde over de afgelopen vijf jaar ligt op 
1054 kg. 
In 2014 zijn bij controles vier illegale vuurwapens aangetroffen. In 2013 waren dat er twee. In alle 
gevallen zijn de verdachten (en wapens) overgedragen aan de lokale autoriteiten. 
b) Grensbewaking en douanetoezicht/illegale immigratie 
De Kustwacht heeft in 2014 vijf illegalen aangehouden. De resultaten vertonen hier de afgelopen jaren 
een wisselend beeld. Hier is vooralsnog geen verklaring voor. De Kustwacht draagt aangehouden 
illegalen over aan de immigratiediensten van het betrokken land (Aruba, Curaçao, Sint Maarten of 
Nederland). Deze diensten stellen vervolgens o.a. onderzoek in of de illegale immigratie verband houdt 
met mensenhandel of -smokkel.  
Op verzoek van de minister van Justitie van Sint Maarten heeft de Kustwacht in 2014 aandacht 
besteed aan een bericht in de media dat op Sint Maarten veelvuldig sprake zou zijn  van illegale 
aanlandingen van personen en goederen. De Kustwacht heeft dit niet kunnen bevestigen. 
c) Scheepvaarttoezicht 
In 2014 heeft de Kustwacht 250 processen-verbaal (PV) uitgeschreven voor overtredingen van 
scheepvaartvoorschriften. Dit ligt iets onder het gemiddelde van 270 over de laatste vijf jaar.   
Het grootste deel van de overtredingen betrof administratieve onvolkomenheden, zoals het niet kunnen 
tonen van de benodigde vaardocumenten en vergunningen. Daarnaast is opgetreden tegen 
overtredingen zoals het varen onder invloed, te snel of roekeloos varen en het hierbij in gevaar brengen 
van andere vaartuigen of watersporters. Dit gebeurt vooral nabij de drukbezochte toeristische plaatsen 
van de eilanden. 
Door een grote, met de overige ketenpartners opgezette preventieve operatie, is de jaarlijkse ‘ Fuikdag’ 
op Curaçao, waarbij zeer veel vaartuigen in een beperkte ruimte bij elkaar komen om op het water het 
nieuwe jaar feestelijk in te luiden, een groot succes geworden, zonder noemenswaardige maritieme 
incidenten 
d) Milieutoezicht 
De Kustwacht besteedt tijdens haar patrouilles ook nadrukkelijk aandacht aan vervuiling van zee, kust 
en stranden. In 2014 heeft de Kustwacht drie overtredingen geconstateerd en hiervoor proces verbaal 
opgemaakt.  
e) Visserijtoezicht 
De Kustwacht heeft in 2014 in totaal 47 overtreders van de visserijvoorschriften geverbaliseerd. Dat is 
boven het gemiddelde van 37 over de afgelopen vijf jaar. 
f) Search and Rescue, rampenbestrijding 
De Kustwacht heeft in 2014 in totaal 304 SAR-meldingen ontvangen. In 200 gevallen is opvolging van 
de melding door het Redding en Coördinatie Centrum (RCC) van de Kustwacht noodzakelijk gebleken 
waarbij, veelal samen met partners, daadwerkelijk assistentie is verleend. Daarbij zijn in totaal 49 
mensen gered. 
De Kustwacht werkt op SAR gebied nauw samen met de civiele reddingorganisaties Citizens Rescue 
Organization Curaçao (CITRO), Search and Rescue Foundation Aruba (SARFA) en de Sea Rescue 
Foundation te Sint Maarten (SRF). 
 
  
pagina
