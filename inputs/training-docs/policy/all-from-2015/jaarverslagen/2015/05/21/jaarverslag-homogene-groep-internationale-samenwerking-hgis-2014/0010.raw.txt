De EU heeft in augustus 2014 een wapenembargo tegen Rusland ingesteld, dat in Nederland
geïmplementeerd is met de Sanctieregeling territoriale integriteit Oekraïne 2014. Het betreft een
regulier, volledig wapenembargo dat export en import van alle wapens van en naar Rusland verbiedt,
inclusief de daarbij behorende technische en financiële assistentie. Daarnaast zal de import van
bepaalde onderdelen en diensten, die van essentieel belang zijn voor de veiligheid van Europese
defensiesystemen, toegestaan blijven.
Binnen het NAVO-kader heeft Nederland zich hard gemaakt voor een blijvende focus op alle drie de
kerntaken van de NAVO – gemeenschappelijke verdediging, crisisbeheersing en coöperatieve
veiligheid - en voor meer (financiële) transparantie. Voorts is consequent aandacht gevraagd voor
nucleaire ontwapening, transparantie en het terugdringen van de rol van nucleaire wapens in militaire
doctrines. Daarnaast heeft Nederland zich ingezet voor de universalisering, uitvoering en handhaving
van alle belangrijke ontwapeningsverdragen. In de huidige internationale context zijn de
mogelijkheden om betekenisvolle stappen te zetten op dit vlak niet toegenomen. Hoewel aan
Amerikaanse zijde nog bereidheid bestaat om de dialoog over verdere reductie van de
kernwapenarsenalen aan te gaan, lijkt deze aan Russische zijde niet te worden beantwoord.
Voorts werd in 2014 een belangrijke militaire bijdrage aan de VN-missie in Mali (MINUSMA) geleverd
en werd ook de Nederlandse bijdrage aan de VN-missie in Zuid-Soedan verlengd.
In het voorjaar vond de Nuclear Security Summit (NSS) in Den Haag plaats. Tijdens deze wereldtop
zijn door de verzamelde wereldleiders concrete afspraken gemaakt over nucleaire veiligheid en het
reduceren van nucleair terrorisme.
NSS
In het World Forum in Den Haag kwamen 58 hooggeplaatste gasten en hun delegaties bijeen om met elkaar
te spreken over het voorkomen van nucleair terrorisme door het verminderen van gevaarlijk nucleair
materiaal in de wereld, het verbeteren van de veiligheid van alle nucleaire materialen en radioactieve bronnen
en de verbetering van de internationale samenwerking.
Met de samenkomst van staatshoofden (waaronder van de Verenigde Staten, China, Frankrijk, Nigeria,
Vietnam), regeringsleiders (onder meer van het Verenigd Koninkrijk, Duitsland, Canada, Nieuw-Zeeland,
Japan), ministers en leiders van Internationale organisaties (VN, IAEA, Europese Raad, Europese Commissie,
Interpol) en de realisatie van de overeengekomen slotverklaring, het zogenaamde ”The Hague Nuclear
Security Summit Communiqué”, is een nieuwe stap gezet op weg naar een veiliger wereld.
Het Ministerie van Buitenlandse Zaken was als organiserend ministerie verantwoordelijk voor de inhoudelijke
en organisatorische voorbereidingen van de NSS. In samenwerking met andere departementen (Algemene
Zaken, Veiligheid en Justitie, Defensie, Binnenlandse Zaken en Koninkrijksrelaties, Economische Zaken en
Infrastructuur en Milieu) is de grootste Top georganiseerd die ooit in Nederland is gehouden, zowel op
diplomatiek terrein als qua veiligheidsoperatie en verkeersmanagementorganisatie. En marge van de Top
werden tevens een staatsbezoek, drie informele bezoeken, twee werkbezoeken als ook een G7 bijeenkomst
georganiseerd. Daarnaast hebben er talloze bilaterale ontmoetingen plaatsgevonden. In de week voorafgaand
aan de NSS hield de internationale nucleaire industrie, in nauwe samenwerking met de ministeries van
Economische en Buitenlandse Zaken, een topontmoeting in Amsterdam. Tenslotte kwamen die week ook
Think Tanks en non-gouvernementele organisaties van over de gehele wereld die zich met nucleaire
beveiliging bezighouden, in Amsterdam bijeen. Al deze bijeenkomsten versterkten, vanuit verschillende
invalshoeken, de doeleinden van de Haagse Nuclear Security Summit. Voor de verslaglegging van de NSS
waren meer dan 2.000 journalisten uit de hele wereld naar Den Haag afgereisd.
Het succes van de organisatie en de realisatie van een veilig, waardig en ongestoord verloop van de Top
vormden het resultaat van een gedegen voorbereiding en intensieve samenwerking tussen overheden,
uitvoerende diensten, sectoren en het bedrijfsleven. Het is een gedenkwaardige Top geworden door de
interactieve en vernieuwende elementen in het programma en in de organisatie aanpak. Met de organisatie
van de NSS2014 heeft Nederland zich internationaal goed geprofileerd.
