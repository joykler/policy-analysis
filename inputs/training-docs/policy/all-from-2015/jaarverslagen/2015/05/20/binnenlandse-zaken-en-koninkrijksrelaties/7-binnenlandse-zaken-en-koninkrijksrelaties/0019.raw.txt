2. BELEIDSARTIKELEN 
Artikel 1. Openbaar bestuur en democratie 
A Algemene doelstelling
Een bijdrage leveren aan een goed functionerend openbaar bestuur en 
een vitale democratie.
B Rol en verantwoordelijkheid
De Minister van Binnenlandse Zaken en Koninkrijksrelaties is verantwoor-
delijk voor het functioneren van het stelsel van het openbaar bestuur, 
zowel op centraal als op decentraal niveau en binnen de kaders van de 
regelgeving van de Europese Unie. De Minister is verantwoordelijk voor 
de bestuurlijke organisatie (de Grondwet, de Gemeente- en Provinciewet, 
de Financiële verhoudingswet en de Wet gemeenschappelijke regelingen), 
maar ook voor goede bestuurlijke en financiële verhoudingen. In het 
regeerakkoord zijn op dit vlak enkele ambitieuze beleidsvoornemens 
geformuleerd. Het gaat daarbij in de eerste plaats om de decentralisaties 
in het sociale domein die door de Minister van Binnenlandse Zaken en 
Koninkrijksrelaties in hun onderlinge samenhang worden gecoördineerd 
en onder de verantwoordelijkheid van de Ministers van Sociale Zaken en 
Werkgelegenheid (SZW) en Volksgezondheid, Welzijn en Sport (VWS) 
worden uitgevoerd. De Minister van Binnenlandse Zaken en Koninkrijksre-
laties heeft hierbij verantwoordelijkheden die niet zozeer verbonden zijn 
met de inhoud van het sociaal domein, als wel met het feit dat BZK staat 
voor een slagvaardig openbaar bestuur en een overheid waar burgers op 
kunnen vertrouwen. Die verantwoordelijkheid richt zich op de juiste 
bestuurlijke verhoudingen, het beheer van het Gemeentefonds, interbe-
stuurlijk toezicht, vermindering van regeldruk, wetgeving op het terrein 
van privacy en het faciliteren van burgerparticipatie. In dit kader heeft de 
Minister van Binnenlandse Zaken en Koninkrijksrelaties (BZK) ook zijn 
regisserende rol ten aanzien van de decentralisaties in het sociaal domein 
gekregen. In het directe verlengde hiervan voert de Minister van Binnen-
landse Zaken en Koninkrijksrelaties een krachtig beleid gericht op het 
bewerkstelligen van de aanwezigheid van voldoende uitvoeringskracht bij 
met name de gemeenten.
Een tweede pijler van de legitimatie van het Nederlandse openbaar 
bestuur betreft het democratische en rechtsstatelijke gehalte van de 
publieke besluitvorming en beleidsvoering. In dat kader waarborgt de 
Minister van Binnenlandse Zaken en Koninkrijksrelaties het functioneren 
van het constitutionele bestel daaronder begrepen het stelsel van de 
representatieve democratie. Daarbij gaat het in de eerste plaats om de 
verkiezingen (de Kieswet) voor vertegenwoordigende lichamen op de 
verschillende bestuurlijke niveaus. De Minister van Binnenlandse Zaken 
en Koninkrijksrelaties zorgt tevens voor zodanige toerusting van de 
Kiesraad dat deze zijn wettelijke taken adequaat kan vervullen. Daarnaast 
voert de Minister van Binnenlandse Zaken en Koninkrijksrelaties de op 
1 mei 2013 in werking getreden Wet financiering politieke partijen (Wfpp) 
uit en is hij sinds 1 april 2012 verantwoordelijk voor de procesvoering met 
betrekking tot het Europees Burgerinitiatief. De Eerste Kamer heeft in april 
2014 de Wet raadgevend referendum aangenomen. Het kabinet heeft 
besloten om het wetsvoorstel te bekrachtigen. Het kabinet wacht met de 
inwerkingtreding van de wet totdat in ieder geval de behandeling van 
voorstel tot wijziging van de wet van de leden Fokke, Voortman en 
Schouw strekkende tot opneming van een horizonbepaling en een 
opkomstdrempel in de wet is afgerond.
Tweede Kamer, vergaderjaar 2014–2015, 34 200 VII, nr. 1 18
