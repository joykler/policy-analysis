De beleidsartikelen
Beleidsconclusies
1. Structuurfondsen 
Samen met de landsdelige managementautoriteiten is in 2014 verder 
gewerkt aan de voorbereiding van de nieuwe periode voor de Europese 
Structuurfondsen 2014–2020. Dit betekent dat er aan vier landsdelige 
EFRO-programma’s en vier grensoverschrijdende INTERREG programma’s 
is gewerkt. De inzet van EZ hierbij is geweest om de fondsen optimaal te 
benutten voor de ontwikkeling van de topsectoren. Alle landsdelige 
programma’s zijn in 2014 door de Europese Commissie goedgekeurd. Ook 
de grensoverschrijdende programma’s Duitsland-Nederland en 
Vlaanderen-Nederland zijn goedgekeurd. Het Euregio MaasRijn 
programma en het Twee-Zeeën-programma zijn voorbereid maar nog niet 
goedgekeurd. Het Rijk stelt in totaal € 91 mln aan Rijkscofinanciering 
beschikbaar voor de landsdelige en € 49 mln voor de grensoverschrij-
dende programma’s. Voor de optimale inzet van deze middelen is in 2014 
gewerkt aan een lijst met EZ-prioriteiten. Tot slot is in 2014 ook de 
overkoepelende «Partnerschapsovereenkomst voor de inzet van de 
Europese Structuur -en Investeringsfondsen» goedgekeurd, waarin 
Nederland haar integrale visie geeft op de uitdagingen, kansen en 
beleidsinzet van de ESI-fondsen ten behoeve van realisatie van Europa 
2020 doelen. Het gaat in Nederland om de volgende ESI-fondsen: 
Europees Fonds voor Regionale Ontwikkeling (EFRO), Europees Sociaal 
Fonds (ESF), Europees Landbouwfonds voor Plattelandsontwikkeling 
(ELFPO) en het Europees Fonds voor Maritieme Zaken en Visserij 
(EFMZV).
2. Project Mainportontwikkeling Rotterdam (PMR) 
EZ is binnen het PMR opdrachtgever voor het deelproject 750 ha Natuur, 
de Provincie Zuid-Holland is opdrachtnemer. Het grootste deel van de 
opgave (600 ha) moet gerealiseerd worden in de polder Buijtenland van 
Rhoon. Naar aanleiding van de motie Heerema (TK, 33 450, nr.12) heeft 
oud-Minister Veerman in 2014 een advies uitgebracht voor de aanpassing 
van de inrichtingsplannen zodat er een betere aansluiting is bij de wensen 
en voorstellen van de bewoners van het gebied. Tegelijkertijd is er door 
bewoners van het gebied een burgerinitiatief ingediend bij de Tweede 
Kamer dat oproept om de PKB-PMR van tafel te halen en af te zien van de 
plannen voor de polder. De Kamer zal zich hierover in 2015 uitspreken.
3. Natuurvisie 
Rijksnatuurvisie
In april 2014 heeft het kabinet de Rijksnatuurvisie aangeboden aan de 
Tweede Kamer en in november aan de Eerste Kamer. De visie was 
onderwerp van een publieke consultatie en was onderwerp van een 
Algemeen Overleg in de Tweede Kamer.
Kern van de Rijksnatuurvisie is een omslag in denken en doen. Het kabinet 
wil een effectieve invulling geven aan de natuurdoelen die Nederland 
internationaal heeft afgesproken en tegelijk de maatschappelijke betekenis 
van natuur vergroten. Natuur en economie kunnen meer van elkaar 
profiteren en publieke belangen rond natuur worden beter gediend als we 
daar meer oog voor hebben. Dit betekent ook het mogelijk maken en 
bevorderen dat andere overheden, burgers en ondernemers met hun inzet 
voor een gezonde leefomgeving en duurzaam gebruik van natuurlijke 
hulpbronnen de maatschappelijke waarde van natuur vergroten.
Tweede Kamer, vergaderjaar 2014–2015, 34 200 XIII, nr. 1 100
