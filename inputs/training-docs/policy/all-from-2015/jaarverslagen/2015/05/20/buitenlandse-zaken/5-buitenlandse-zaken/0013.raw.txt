Beleidsverslag
flexibele netwerkorganisatie. Vanwege de motie Sjoerdsma c.s. hoeft 20 
miljoen minder te worden bezuinigd op het postennet. Het kabinet heeft 
aangegeven bij de uitwerking van de motie vooral in te zetten op 
herallocatie van middelen van grote Westerse posten, inzet op instabiele 
regio’s nabij Europa en een focus op economische diplomatie, met name 
in opkomende markten. Daarnaast blijven de vertegenwoordigingen in 
Antwerpen, München, Chicago en Milaan in afgeslankte vorm bestaan. Dit 
geldt ook voor het consulaat-generaal in Osaka.
De Adviescommissie Modernisering Diplomatie heeft haar eindrapport 
gepresenteerd. De Tweede Kamer is geïnformeerd over de kabinetsre-
actie. De aanbevelingen die gaan over de interne organisatie van het 
Ministerie van Buitenlandse Zaken zijn meegenomen in de modernise-
ringsagenda die nu wordt uitgevoerd en de voorgestelde mijlpalen 
worden gebruikt om toe te zien op de voortgang.
Op 12 november 2014 vond een Algemeen Overleg plaats met de Vaste 
Kamercommissie Buitenlandse Zaken, onder meer naar aanleiding van 
het slotrapport Adviescommissie Modernisering Diplomatie. Na het 
Algemeen Overleg is de motie Van Ojik c.s. met brede steun aangenomen. 
De motie dient ertoe om de slagkracht van het Ministerie van Buiten-
landse Zaken in het licht van de volatiele geopolitieke situatie te 
versterken. Daarmee werd erkend dat het Ministerie van Buitenlandse 
Zaken gezien de internationale crises en de zich opdringende interna-
tionale agenda ten aanzien van een veilig en welvarend Nederland 
mensen en middelen nodig heeft. Tegelijkertijd is het belang onderstreept 
de moderniseringsagenda onverkort door te voeren.
Europese samenwerking
In 2014 is de Nederlandse agenda van «focus, balans & legitimiteit», zoals 
in het regeerakkoord opgenomen, met succes uitgevoerd. De Europese 
Raad nam een «Strategische Agenda» aan waarin principes en prioriteiten 
zijn vastgelegd. Subsidiariteit en proportionaliteit zijn in het DNA van de 
Europese Commissie gebracht en kwamen in de organisatie van de 
Commissie zelf tot uiting. Mede als gevolg van deze agenda is Frans 
Timmermans de Eerste Vice-President van de Europese Commissie 
geworden.
De Europese financiën stonden in 2014 onverminderd onder druk; onder 
meer de financieel-economische situaties in Frankrijk en Italië baarden 
zorgen. Nederland had een actieve rol in het beheersen van de eurocrisis 
en benadrukte steevast het belang van strikte toepassing van begrotings-
regels en van structurele hervormingen. Naast de clean-exits uit steunpro-
gramma’s door Ierland, Portugal en Spanje, is het steunprogramma voor 
Griekenland met twee maanden verlengd. In 2015 wordt over een vervolg 
besloten. Nederland heeft hierbij gepleit voor het nakomen van afspraken 
uit het huidige programma, voordat aan een vervolg kan worden 
begonnen. Ook zijn belangrijke stappen genomen om de bankenunie te 
vervolmaken. Na een comprehensive assessment en asset quality reviews 
over Europese bankbalansen, begon de Europese Centrale Bank (ECB) in 
november met Europees bankentoezicht. De nieuwe Europese Commissie 
presenteerde een pakket aan maatregelen om economische groei te 
bevorderen, waaronder een investeringsplan, dat Nederland heeft 
verwelkomd. Uitwerking daarvan volgt in 2015. Nederland ziet dit pakket 
als onderdeel van een geïntegreerde aanpak, bestaande uit, naast 
investeringen, gezonde overheidsfinanciën en structurele hervormingen.
Tweede Kamer, vergaderjaar 2014–2015, 34 200 V, nr. 1 12
