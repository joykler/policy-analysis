Beleidsartikelen
Brief Brede agenda Belastingdienst
In de brief Brede agenda Belastingdienst is aangegeven dat de afgelopen 
jaren, mede als gevolg van de diverse gesloten akkoorden, zeer veel 
fiscale wetgeving op de Belastingdienst is afgekomen. Dit is een van de 
zaken die heeft geleid tot problemen bij uitvoering op het gebied van 
belastingen en toeslagen. De Brede agenda voor de Belastingdienst dient 
om te komen tot een robuuste en toekomstvaste uitvoering van de 
belastingwetgeving. Vereenvoudiging van het fiscale stelsel (spoor A) is 
daarvoor cruciaal geworden. De andere sporen van de Brede agenda 
hebben betrekking op het robuuster maken van de werkprocessen van de 
Belastingdienst (spoor B) en het helder stellen van de verwachtingen en 
rapporteren over de prestaties (spoor C).
Brief Keuzes voor een beter belastingstelsel
In juni 2013 heeft de commissie inkomstenbelasting en toeslagen (ook wel 
de commissie Van Dijkhuizen) haar eindrapport uitgebracht. Daarin is een 
aantal aanbevelingen opgenomen voor de verbetering van het stelsel van 
de inkomstenbelasting en de toeslagen. De brief Keuzes voor een beter 
belastingstelsel is op Prinsjesdag 2014 naar de Tweede Kamer gestuurd. 
In de brief worden de ambities toegelicht die het kabinet heeft met de 
herziening van het belastingstelsel en worden de inhoudelijke 
bewegingen naar een toekomstig stelsel geschetst. De voorstellen van de 
commissie Van Dijkhuizen komen daar voor een deel in terug. In de brief 
is bovendien aangegeven dat het kabinet wetgeving zal voorbereiden met 
daarin maatregelen die bijdragen aan vereenvoudiging.
Energie- en milieuwetgeving
Fiscale maatregelen die leiden tot energiebesparing en tot meer duurzame 
energie staan constant in de belangstelling en maakten onderdeel uit van 
het SER Energieakkoord. De uitwerking van dat akkoord heeft ook in 2014 
de nodige aandacht gevraagd. Toegezegd was in 2014 nader onderzoek te 
doen naar de vraag of het mogelijk was dat ondernemers gebruik kunnen 
maken van het verlaagde tarief energiebelasting voor lokaal duurzaam 
opgewekte energie en of de huursector ook gebruik kon maken van de 
vrijstelling voor duurzame energie die zelf wordt opgewekt. Dit bleek 
mogelijk en de maatregelen zijn opgenomen in het Belastingplan 2015 dat 
in december 2014 is aanvaard. Daarnaast is in de Begrotingsafspraken 
2014 de belasting op het storten van afval geherintroduceerd. Voorts is in 
de Begrotingsafspraken 2014 de belasting op leidingwater verhoogd en is 
het plafond van 300m3 losgelaten. Voor beide maatregelen is toegezegd 
dat in 2014 in overleg met de betrokken partijen de knelpunten in kaart 
zouden worden gebracht. De daaruit voortvloeiende noodzakelijke 
aanpassingen zijn meegenomen in het Belastingplan 2015. Tot slot is met 
Prinsjesdag 2014 een brief naar de Tweede Kamer gestuurd met een visie 
op fiscale vergroening. Deze brief heeft zich gericht op de relatie tussen de 
inzet van fiscale instrumenten en vergroening, maar ook hoe Nederland 
presteert op het gebied van fiscale vergroening.
Bouwstenennotitie schenk- en erfbelasting
Tijdens de parlementaire behandeling van het Belastingplan 2014 in 2013 
bleek in beide Kamers behoefte te bestaan aan inzicht in de budgettaire 
gevolgen van diverse in de Kamers levende wensen in de tariefsfeer in de 
schenk- en erfbelasting. Toegezegd is om te schetsen wat mogelijke 
bouwstenen in de schenk- en erfbelasting zouden kunnen zijn, zonder 
hierbij beleidsmatige keuzes te maken. Op Prinsjesdag 2014 is een notitie 
met deze bouwstenen – in de vorm van een spoorboekje met parameters 
– als bijlage bij de toezeggingenbrieven aan beide Kamers opgenomen.
Tweede Kamer, vergaderjaar 2014–2015, 34 200 IX, nr. 1 48
