Beleidsartikelen
4.2 Financiële Markten 
A: Algemene doelstelling 
Beleid maken voor een stabiele werking van financiële markten, met 
betrouwbare dienstverlening van financiële instellingen aan burgers en 
bedrijven.
B: Rol en verantwoordelijkheid 
De Minister van Financiën bevordert het goed functioneren van het 
financiële stelsel en heeft een regisserende rol. De minister is verantwoor-
delijk voor de Nederlandse wetten en regels ten aanzien van de financiële 
markten en de institutionele structuur van het toezicht alsmede voor de 
onderhandelingen over nieuwe regelgeving in Brussel. Het daadwerkelijke 
toezicht op de financiële markten wordt uitgevoerd door de Neder-
landsche Bank, waarbij de verantwoordelijkheid voor het prudentiële 
toezicht op de grootste banken bij de ECB berust, en de Autoriteit 
Financiële Markten.
De randvoorwaarden die de Minister stelt voor een integer en stabiel 
systeem hebben hun basis in de Wet op het financieel toezicht. Het gaat 
hierbij om (het toezicht op) regelgeving die financiële instellingen 
stimuleert en verplicht om op integere en transparante wijze te werk te 
gaan. Met deze regelgeving en dit toezicht wordt eraan bijgedragen dat 
consumenten en bedrijven met voldoende informatie en vertrouwen 
financiële producten kunnen afnemen.
De Minister bevordert de educatie van de burger op financieel gebied, 
streeft naar een integer financieel stelsel met passende regelgeving in de 
Wet ter voorkoming van witwassen en het financieren van terrorisme en is 
verantwoordelijk voor de ongestoorde voorziening van voldoende munten 
in circulatie.
C: Beleidsconclusies 
In 2014 zijn verschillende stappen gezet om te komen tot een robuuster 
financieel stelsel. Verwezen wordt naar de beleidsprioriteiten waarin de 
Europese bankenunie, en daarbij ook de herziening van de kapitaaleisen, 
uitgebreid wordt toegelicht. Hieronder wordt ingegaan op andere 
belangrijke stappen die zijn gezet.
Zo zijn er in 2014 wetswijzigingen voorbereid die in 2015 in werking zijn 
getreden of naar verwachting in werking zullen treden en die als oogmerk 
hebben het terugdringen van risico’s en het versterken van cultuur en 
gedrag in de financiële sector. Deze wijzigingen betreffen onder andere de 
invoering van tuchtrecht bij banken en de Wet beloningsbeleid financiële 
ondernemingen (o.a. bonusplafond van maximaal twintig procent van de 
vaste beloning). Ook is zowel de doelgroep voor de eed en belofte als die 
voor eisen van geschiktheid en betrouwbaarheid uitgebreid. Voorts is in 
2014 de vereiste van kracht geworden dat financieel adviseurs permanent 
moeten beschikken over de meest actuele kennis. De eerste financieel 
adviseurs hebben, in meerderheid met goed gevolg, deelgenomen aan 
centrale-examens om uiterlijk in 2015 hun vakbekwaamheid via 
vernieuwde diploma’s aan te tonen. In 2014 zijn bovendien, in navolging 
van het eerdere verbod op provisies bij complexe en impactvolle 
Tweede Kamer, vergaderjaar 2014–2015, 34 200 IX, nr. 1 58
