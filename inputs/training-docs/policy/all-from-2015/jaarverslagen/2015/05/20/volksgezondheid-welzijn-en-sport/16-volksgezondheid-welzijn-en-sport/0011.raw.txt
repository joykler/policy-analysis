B. BELEIDSVERSLAG 
BELEIDSPRIORITEITEN 
1. Inleiding 
In ons land krijgt iedereen de zorg die nodig is. Of mensen nu een hoog of 
een laag inkomen hebben, jong of oud zijn. En dat blijft zo. Dankzij de 
inzet en inspanning van velen. De Nederlandse zorg is in vergelijking met 
andere welvarende landen van hoog niveau, zo tonen de Zorgbalans 2014, 
de European Health Consumer Index, de OESO en het Commonwealth 
Fund opnieuw aan.
Maar de samenleving verandert: Mensen willen zelf meer regelen. 
Mensen willen langer thuis wonen; het aandeel 80-jarigen is de afgelopen 
decennia sterk toegenomen, terwijl het aantal 80-plussers in verzorgings-
huizen fors is gedaald. En mensen willen samen met hun zorgverleners 
bepalen welke zorg het beste bij hen past. De zorgvraag zal bovendien 
blijven toenemen. Chronisch zieken kunnen vaker dan voorheen gewoon 
blijven functioneren dankzij goede zorg en ondersteuning. De zorg moet 
deze ontwikkelingen opvangen en tegelijkertijd op de kosten letten.
Het kabinet heeft ook het afgelopen jaar hard gewerkt aan zijn ambitie: 
toegankelijke en betaalbare zorg van hoge kwaliteit voor iedereen. Ook 
voor toekomstige generaties. Van systemen naar mensen.
Technologie en innovatie spelen in het toekomstbestendiger maken van 
de zorg en het leveren van maatwerk waar het draait om wat een 
individuele patiënt nodigt heeft. Met de publicatie «De maatschappij 
verandert, verandert de zorg mee?» en de daarmee samenhangende 
innovatiebrief heeft het kabinet een beeld geschetst van de acties om 
daadwerkelijk de omslag te kunnen maken van systemen naar mensen.
Veel tijd en energie is het afgelopen jaar besteed aan de ingrijpende 
stelselwijzigingen van de langdurige zorg en ondersteuning en jeugdzorg. 
Deze hervormingen hebben tot doel de kwaliteit van zorg en onder-
steuning te verbeteren, de financiële houdbaarheid te vergroten, de 
zelfredzaamheid van mensen te versterken en het omzien naar elkaar te 
stimuleren. Om dat mogelijk te maken was ook nieuwe wet- en regel-
geving noodzakelijk. In 2014 zijn de Wet maatschappelijke ondersteuning 
2015 (Wmo), de Wet langdurige zorg (Wlz) en de Jeugdwet aangenomen. 
Daarnaast is de Zvw aangepast. Zo is een samenhangend wettelijk kader 
vastgesteld.
De hervorming is een omvangrijke operatie, waarbij continuïteit van zorg 
en ondersteuning een belangrijke randvoorwaarde is. Daarom heeft het 
kabinet in 2014 met alle partijen afspraken gemaakt over een zorgvuldige 
overgang. Daarbij is veel aandacht besteed aan het goed informeren van 
mensen over de veranderingen.
Met steun van enkele oppositiepartijen heeft het kabinet in het voorjaar 
van 2014 een nieuw zorgakkoord gesloten. De voorgenomen bezuini-
gingen op de langdurige zorg en ondersteuning zijn daarmee verzacht. 
Meer mensen houden toegang tot de Wlz en meer mensen kunnen 
gebruik blijven maken van dagbesteding. Gemeenten kunnen met de 
extra middelen ook de effecten op de arbeidsmarkt verzachten.
Tweede Kamer, vergaderjaar 2014–2015, 34 200 XVI, nr. 1 10
