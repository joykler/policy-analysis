De uitkomsten van de VTV zijn gebruikt om de doelstellingen van het 
Nationaal Programma Preventie (NPP) «Alles is gezondheid» in te vullen 
(TK 32 793, nr. 70). Dit programma dat in februari 2014 van start is gegaan, 
zoekt de verbinding tussen gezondheid en andere maatschappelijke 
doelen zoals duurzame inzetbaarheid, zelfredzaamheid en participatie. 
Verschillende aspecten komen daarmee bij elkaar. «Alles is gezondheid» is 
een programma waarin verschillende overheden en partijen uit de 
samenleving (van particuliere instellingen tot bedrijven en kennisinsti-
tuten) samenwerken. Het is juist de bedoeling om zo veel mogelijk 
maatschappelijke organisaties en bedrijven aan het programma te binden. 
Het aantal partners dat zich via het tekenen van een pledge (plechtige 
belofte) aan het programma heeft verbonden, was groter dan vooraf 
verwacht. Op 31 december 2014 zijn 165 pledges op de website gepubli-
ceerd. Daarmee zijn zo’n 590 organisaties aan het programma verbonden, 
waarvan 274 als ondertekenaar van een pledge (TK 32 793, nr. 164). 
Thema’s die in verschillende pledges terugkomen, zijn: verbinding van 
preventie en zorg, duurzame inzetbaarheid, positieve gezondheid en 
sociaal-economische gezondheidsverschillen.
Met ingang van 1 januari 2014 is de minimumleeftijd waarop aan 
jongeren alcohol en tabak mag worden verkocht, verhoogd van 16 jaar 
naar 18 jaar. Ook is het vanaf die datum strafbaar als jongeren onder de 
18 jaar in het openbaar alcohol bij zich hebben. Eind 2013 en begin 2014 is 
het publiek uitvoerig over deze wetswijzigingen geïnformeerd. In 2014 
heeft daarnaast de campagne «NIX18 niet roken – niet drinken» gelopen. 
Doel van de campagne was om de sociale norm te versterken dat het 
e 
normaal is als je voor je 18 niet rookt of drinkt. Een door de Rijksvoorlich-
tingsdienst uitgevoerde tussentijdse effectevaluatie van deze norm laat 
zien dat er sprake is van een positieve trend (bijlage bij TK 33 750-III, nr. 7). 
Uit in 2014 gehouden onderzoek blijkt dat de gemeentelijke handhaving 
van de alcoholwetgeving beter kan (TK 27 565, nr. 128).
Sport en bewegen
De inzet van het kabinet om het programma «Sport en Bewegen in de 
Buurt» verder te ontwikkelen in 2014 is geslaagd. Sportorganisaties 
waarbij een buurtsportcoach betrokken is, merken een sterke toename in 
het aanbod van sport- en beweegactiviteiten (TK 30 234, nr. 114). 
Buurtsportcoaches organiseren het sport- en beweegaanbod en maken de 
verbinding tussen sport- en beweegaanbieders en andere sectoren zoals 
zorg, welzijn, jeugdzorg en kinderopvang en onderwijs. In 2014 deden 378 
gemeenten mee met het programma «Sport en Bewegen in de Buurt» en 
zijn er in totaal 2.852 fte buurtsportcoaches ingetekend. Daarmee is het 
uiteindelijke doel van 2.900 buurtsportcoaches zo goed als bereikt.
Daarnaast is door het programma «Sport, Bewegen en Gezonde Leefstijl» 
in 2014 € 2 miljoen extra ter beschikking gesteld vanwege het hoge animo 
onder scholen. (TK 33 940 XVI, nr. 1) In dit programma verzorgen de 
Onderwijsraden samen met het Centrum Gezond Leven van het RIVM en 
sport- en gezondheidspartners een samenhangend onderwijsaanbod. Zo 
kan er bijvoorbeeld aandacht zijn voor gezond trakteren, een sportaanbod 
tijdens pauzes of adviezen over hoe een schoolplein kinderen uitnodigt 
om te bewegen. Vanuit het programma Sportimpuls zijn 208 projecten via 
ZonMW van start gegaan. Hier zijn ook de middelen voor ingezet die in 
het regeerakkoord beschikbaar zijn gesteld om juist kinderen die 
opgroeien in gezinnen met lage inkomens te stimuleren om te gaan 
sporten.
Tweede Kamer, vergaderjaar 2014–2015, 34 200 XVI, nr. 1 15
