Het garantiekader stoelt op «nee, tenzij», zoals het kabinet ook heeft 
vastgelegd in de begrotingsregels. Kortom, de overheid verstrekt geen 
garanties tenzij er goede argumenten zijn om af te wijken van dat 
basisprincipe. Mocht het kabinet besluiten een voorwaardelijke 
verplichting te verstrekken of een bestaande regeling aan te passen, dan 
gelden er duidelijke spelregels.
Zo vraagt het Rijk een kostendekkende premie voor de risico’s van 
verstrekte garanties. Deze premie dekt zowel de kosten van de uitvoering 
als de eventuele schades. Na afloop van een jaar kunnen eventuele 
resterende premieopbrengsten worden gestort in een begrotingsreserve. 
Er geldt standaard een looptijd van vijf jaar, waarop een evaluatie van de 
risicoregeling volgt. Op basis daarvan kan het kabinet besluiten over het 
al dan niet voortzetten van de regeling. Bij nieuwe regelingen en 
aanpassingen aan bestaande regelingen moeten andere risicoregelingen 
versoberd worden.
  
Box 3.2.1 Effecten van het aangescherpte garantiebeleid 
Het garantiekader werkt preventief en signalerend. Verlaagde 
plafonds en opgebouwde begrotingsreserves zijn zichtbare en 
aanwijsbare maatregelen om risico’s voor de overheidsfinanciën te 
beperken. Maar ook de minder in het oog springende onderdelen 
van het garantiekader hebben effect op de risico’s voor de overheid. 
Verbeterde transparantie en explicietere besluitvorming over 
voorwaardelijke verplichtingen dwingen het kabinet vooraf scherper 
te oordelen over nut en noodzaak van regelingen en de daarbij 
behorende risicomitigerende maatregelen. Het dwingt het kabinet 
risicoregelingen achteraf te evalueren en expliciet te besluiten over 
eventuele voortzetting. Die vaste momenten van introspectie houden 
de risico’s van ogenschijnlijk «gratis beleid» scherp op het netvlies 
en daar waar mogelijk beter beheersbaar.
Het kabinet besteedt zoals toegezegd in lijn met de aanbeveling van de 
CRR blijvend aandacht aan de ontwikkeling van en verantwoording over 
risicoregelingen in het algemeen en meer in het bijzonder van garanties. 
In tabel 3.2.1 is een overzicht opgenomen van de ontwikkeling van de 
garanties, leningen en achterborgstellingen door de jaren heen. De 
omvang van het uitstaande risico vertoont sinds 2012 een dalende trend. 
De omvang van de uitstaande leningen (exclusief de leningen uit hoofde 
van de studiefinanciering) daalde in 2014. De achterborgstellingen 
vertonen een stijgende trend.
Zoals in de Miljoenennota 2015 reeds is aangekondigd, besloot het 
kabinet vorig jaar om daar waar mogelijk onbenutte garantieplafonds af te 
bouwen. Bij de Garantieregeling Scheepsnieuwbouwregeling werd het 
plafond verlaagd van 1 miljard tot 400 miljoen euro, bij het Nationaal 
Restauratiefonds (NRF) van 680 miljoen naar 380 miljoen en bij de 
regeling Bijzondere financiering bodemsanering zakte het plafond tot 15 
miljoen. Ook verbeterde het kabinet de verhouding tussen het te nemen 
risico en de premie. Ten slotte past het kabinet de standaard looptijd van 5 
jaar consequenter toe.
Er viel voor bijna 30 miljard euro aan garantieverplichtingen vrij en er 
werd voor ongeveer 12,5 miljard euro aan nieuwe garanties afgegeven. 
Daarmee daalde het uitstaande risico van 33,3 procent naar 30,1 procent 
van het bbp. De meest in het oogspringende garantie die afliep was de 
Tweede Kamer, vergaderjaar 2014–2015, 34 200, nr. 1 45
