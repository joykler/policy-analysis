Beleidsverslag
B. BELEIDSVERSLAG 
1. BELEIDSPRIORITEITEN 
Het Statuut voor het Koninkrijk der Nederlanden regelt de staatkundige 
relatie van de landen Nederland, Aruba, Curaçao en Sint Maarten in het 
Koninkrijk. De landen behartigen zelfstandig hun eigen aangelegenheden, 
behoudens de Koninkrijksaangelegenheden, en onverminderd de 
waarborgfunctie van het Koninkrijk. Het Statuut geeft tevens regels voor 
onderlinge samenwerking, bijstand, overleg en de staatsinrichting van de 
landen. Sinds 10 oktober 2010 zijn Curaçao en Sint Maarten zelfstandige 
landen binnen het Koninkrijk en zijn Bonaire, Sint Eustatius en Saba 
openbare lichamen binnen het land Nederland.
Caribisch Nederland
Met het afronden van de staatkundige hervormingen van 2010 is de relatie 
tussen Nederland en de openbare lichamen nog niet af. Belangrijke 
thema’s zijn en blijven de verdere ontwikkeling van de eilanden, de 
evaluatie van de zogenoemde BES-wetgeving van de openbare lichamen, 
de evaluatie van de justitiële rijkswetten van toepassing op Caribisch 
Nederland, de legislatieve terughoudendheid en de overheidsfinanciën 
van de openbare lichamen.
In 2014 is veel aandacht besteed aan de organisatie van de Rijkscoördi-
natie, vooruitlopend op de evaluatie van de uitwerking van de nieuwe 
staatkundige structuur van Bonaire, Sint Eustatius en Saba. Een 
commissie onder voorzitterschap van de heer Van Gastel heeft op 
21 maart 2014 aanbevelingen gedaan over het verbeteren van de 
Rijkscoördinatie (Kamerstukken II, 2013–2014, 33 750 IV, nr. 35). Het 
kabinet heeft deze aanbevelingen overgenomen en zet in op het 
versterken van de positie van de rijksvertegenwoordiger, van bestuurlijke 
samenhang in Den Haag (onder andere door het positioneren van het 
hoogambtelijke voorportaal de Caribisch Nederland-tafel), en op de 
totstandkoming van een meerjarenontwikkelprogramma met de eilanden.
Het meerjarenontwikkelprogramma, met focus op economische ontwik-
keling, armoedebestrijding en kinderrechten, was een belangrijk 
onderdeel van de zogenaamde Caribisch Nederland-week (CN-week) in 
juni 2014. Met Bonaire, Sint Eustatius en Saba is voor het eerst gesproken 
over een meerjarenontwikkelprogramma. In 2015 vindt hierover besluit-
vorming plaats.
In 2014 is met de bestuurscolleges van Bonaire, Sint Eustatius en Saba 
afgesproken dat er een onderzoek komt naar de hoogte van de vrije 
uitkering in het BES-fonds. De resultaten van het onderzoek en de 
kabinetsreactie hierop volgen in 2015. Daarnaast heeft de Minister van 
Binnenlandse Zaken en Koninkijksrelaties in 2014 in totaal € 3,4 mln. extra 
beschikbaar gesteld voor economische ontwikkeling voor de sociale 
problematiek.
Samenwerkingsbeleid
De beëindiging van de samenwerkingsprogramma’s heeft in 2014 geleid 
tot de opheffing van de stichting Antilliaanse Medefinancieringsorgani-
satie (AMFO). De stichting was verantwoordelijk voor de financiering van 
niet-gouvernementele organisaties (NGO’s) die onder andere armoedebe-
strijding, wijkaanpak, ouderen en jeugd als doelstelling hebben.
Tweede Kamer, vergaderjaar 2014–2015, 34 200 IV, nr. 1 8
