Bedrijfsvoeringsparagraaf
4. Overige aspecten bedrijfsvoering 
Staat van de IV/ICT
In de staat van de IT zijn in 2014 tekortkomingen geconstateerd. De 
technische staat van de IV/ICT-infrastructuur was onder de maat. Door 
veroudering van apparatuur nam de kans op uitval van netwerken en 
rekencentra toe. Daarnaast schoot de besturing (governance) van het 
IV/ICT-domein tekort. Het ontbrak aan een duidelijke visie, ondanks het 
belang van IT binnen Defensie voor de operaties en de bedrijfsvoering. 
Tevens was er een verstoorde verhouding tussen twee belangrijke spelers 
in de uitvoering van de IV/ICT-dienstverlening, namelijk het Joint IV 
Commando (JIVC) en IV Operaties (OPS).
Toen bovenstaande problemen in de IT aan het licht kwamen, zijn voor de 
meest dringende problemen meteen maatregelen genomen. Om te 
zorgen dat de problemen permanent tot het verleden gaan behoren, 
waren maatregelen voor de toekomst nodig. Zoals gemeld aan de Kamer 
in de brief van 16 september 2014 (Kamerstuk 31 125, nr. 41) en in de brief 
van 19 december 2014 (Kamerstuk 31 125, nr. 52) heeft Defensie, met het 
oog op de toekomst, maatregelen genomen ter verbetering van de 
vernieuwing van de IT-infrastructuur en de herijking van de sourcing van 
IT-systemen aangekondigd.
Om tot een nieuwe, toekomstbestendige IT te komen is een richtingge-
vende IT-visie nodig. Deze visie «Let’s make IT happen» is met de brief van 
24 oktober 2014 (Kamerstuk 31 125, nr. 45) aan de Kamer aangeboden.
Grote IT Projecten
Rijksbreed zijn in 2008 en 2011 maatregelen getroffen om de beheersing 
van grote IT-projecten te verbeteren (Kamerstuk 26 632, nr. 135 en nr. 172). 
De uitvoering en monitoring van grote IT-projecten bij Defensie volgen 
deze rijksbrede afspraken. Eén van deze afspraken is de jaarlijkse 
rapportage op het Rijks ICT-dashboard. Dit is een website die informeert 
over grote en hoogrisico projecten, beheerd door de Minister van Wonen 
& Rijksdienst (W&R). De rapportageplicht geldt voor grote(re) 
ICT-projecten. Een ICT-project wordt als «groot» aangemerkt vanaf een 
projectomvang van € 20 miljoen of met een projectomvang van € 5 
miljoen als de risicobeoordeling hoog is. De risicobeoordeling wordt 
uitgevoerd volgens een format van W&R. De risicoprojecten bij Defensie 
worden geselecteerd uit het Defensie Investeringsplan (DIP). Projecten 
waarvan het product uitsluitend een militair-operationele toepassing krijgt 
(wapensysteem/inzet bij militaire conflicten) vallen buiten de scope van de 
Rijks ICT-rapportage. Deze projecten worden vanaf een projectomvang 
van € 25 miljoen gerapporteerd in het Materieel Projecten Overzicht 
(MPO). Op deze wijze wordt niet dubbel gerapporteerd.
De rapportageplicht geldt tenslotte uitsluitend voor projecten die 
daadwerkelijk in uitvoering zijn. Dit betreft projecten waarvan het project 
initiatiedocument (PID) is vastgesteld. Daarnaast is voor projecten met 
een omvang groter dan € 20 miljoen die zijn gestart na 2012, een Privacy 
Impact Assessment (PIA) van toepassing. Defensie heeft op dit moment 
zes ICT-projecten waarover op deze wijze gerapporteerd wordt. Twee 
hiervan zijn voor 31 december 2014 officieel voltooid.
Audit Comité (AC)
Het Audit Comité Defensie is een adviesorgaan van de SG en een platform 
voor het bespreken van sturings- en beheersingsvraagstukken met als 
doel de bedrijfsvoering op het gewenste niveau te krijgen en te houden.
Tweede Kamer, vergaderjaar 2014–2015, 34 200 X, nr. 1 78
