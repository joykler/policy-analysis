Beleidsverslag
3.2 Samenvatting Nationale Schuld 
De Nationale Schuld was aan het eind van 2014 gelijk aan € 379 mld. De 
rentekosten voor de financiering van de schuld zijn uitgekomen op € 8,6 
mld. Dit is € 0,5 mld. lager dan in de begroting 2014 werd geraamd. De 
belangrijkste oorzaak hiervoor is dat de staat op de uitgegeven leningen 
lagere tarieven heeft betaald dan waarmee in de begroting rekening werd 
gehouden.
In het cijfer voor de nationale schuld is de vordering die de Nederlandse 
Staat heeft op ABN AMRO niet meegeteld. Deze vordering bedraagt eind 
2014 nog € 3,6 mld. In de rentekosten op artikel 11 wordt de als gevolg 
van deze vordering van ABN AMRO ontvangen rente wel meegeteld. 
Zonder deze renteontvangsten zouden de rentekosten uit zijn gekomen op 
€ 8,7 mld.
Er is sprake van een schuldverhouding tussen de staat en de deelne-
mende instellingen doordat publieke instellingen deelnemen aan 
schatkistbankieren. Deze vorderingen van deelnemers op de staat (bij 
rekening-couranttegoeden en deposito’s) en vorderingen van de staat op 
de deelnemers (bij leningen en roodstand op de rekening-courant) tellen 
mee in de interne schuldverhouding. De interne schuldverhouding is 
ultimo 2014 € 24,6 mld. negatief. Dit houdt dus in dat de staat per saldo 
een vordering heeft op de deelnemers aan het schatkistbankieren.
Deze netto vordering wordt veroorzaakt doordat er leningen zijn verstrekt 
aan de deelnemers van schatkistbankieren (€ 11,5 mld.) en doordat het 
saldo van alle rekeningen-courant van de deelnemers samen ook negatief 
is (€ 16,2 mld. negatief). Tegenover deze leningen en roodstand staat een 
vordering van de deelnemers op de staat vanwege de bij de schatkist 
gestalde deposito’s van € 3,1 mld. positief. De roodstand op de 
rekeningen-courant komt voornamelijk doordat de sociale fondsen ultimo 
2014 gezamenlijk € 27,0 mld. rood stonden op hun rekeningen-courant bij 
de schatkist.
De interne schuldverhouding is veel lager uitgevallen dan oorspronkelijk 
(op Prinsjesdag 2013) werd begroot. Dit komt enerzijds doordat decentrale 
overheden per eind 2013 zijn gaan meedoen aan schatkistbankieren en 
hier in de begrotingsraming nog geen rekening is gehouden (eind 2014 
hielden de decentrale overheden € 7,0 mld. in de schatkist aan). Ander-
zijds is dit het gevolg van een lager dan geraamd tekort van de sociale 
fondsen.
Als gevolg van de negatieve interne schuldverhouding zijn ook de daarbij 
horende rentekosten (artikel 12) € 0,3 mld. negatief. De deelnemers aan 
het schatkistbankieren betalen dus netto meer rente aan de staat (op 
leningen en rekening-courantkredieten) dan dat zij van de staat ontvangen 
(op rekening-couranttegoeden en deposito’s).
Tweede Kamer, vergaderjaar 2014–2015, 34 200 IX, nr. 1 18
