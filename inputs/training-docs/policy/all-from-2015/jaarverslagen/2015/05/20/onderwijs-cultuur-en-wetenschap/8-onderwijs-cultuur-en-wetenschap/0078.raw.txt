De beleidsartikelen (artikel 9)
Prestatiebox
Professionalisering po, vo en mbo
Voor de verdere verbetering van de professionele kwaliteit van leraren en 
schoolleiders in het po, vo en mbo worden van 2012 tot en met 2015 
jaarlijks extra middelen ter beschikking gesteld. De middelen voor po (in 
2014 € 70,1 miljoen) en vo (in 2014 € 42 miljoen) zijn naar de sectoren 
overgeboekt en opgenomen in de prestatieboxen van die sectoren. De 
middelen voor het mbo (in 2013 € 33,7 miljoen) zijn via een afzonderlijke 
subsidieregeling aan de sector ter beschikking gesteld. Het verschil met 
de begroting is € 20,6 miljoen: Ten behoeve van de professionalisering is 
€ 3,6 miljoen overgeheveld naar het Ministerie van EZ, daarnaast betreft 
het een kasschuif (€ 17 miljoen) van 2014 naar 2015.
Aanvullende bekostiging
Tegemoetkoming kosten opleidingsscholen
Om de samenwerking tussen lerarenopleidingen en het afnemend veld te 
verbeteren zijn 55 opleidingsscholen (samenwerkingsverbanden van één 
of meer lerarenopleidingen met één of meer scholen voor po, vo en mbo) 
erkend. Zij hebben in 2014 € 16,1 miljoen aan subsidie ontvangen om 
gezamenlijk leraren op de werkplek op te leiden. Dit blijft € 3,9 miljoen 
achter bij de begrote bedragen omdat het aantal studenten (bepalend 
voor het niveau van de bekostiging) op de betreffende scholen nog niet 
het maximum heeft bereikt dat in de aanvullende bekostigingsregeling is 
opgenomen.
Subsidies
Lerarenbeurs/zij-instroom
De lerarenbeurs – voor zowel opleidingskosten als de vervangingskosten 
tijdens het studieverlof – wordt ingezet voor geaccrediteerde bachelor- en 
masteropleidingen ter verkrijging van hogere kwalificaties voor leraren in 
het po, vo, mbo en hbo. In 2014 is € 75 miljoen uitgekeerd aan beurzen 
voor circa 10.500 leraren (zowel initiële aanvragen als herhaal aanvragen). 
Omdat dit aantal achter blijft bij het aantal dat in het budget en de 
regeling is verwerkt, resteert een meevaller van € 25,2 miljoen, zie ook het 
beleidsverslag.
De zij-instroom voorziet in een subsidie voor de opleiding van 
onbevoegde zij-instromers in het vo en mbo. In 2014 is € 6,9 miljoen 
gerealiseerd, waarmee voor 345 personen een zij-instroomtraject is 
bekostigd (begroot was 400 personen met een bedrag van € 8 miljoen).
Impuls lerarentekorten vo en wetenschap en techniek pabo
Het betreft de inzet van maatregelen ten aanzien van de middelen van 
€ 100 miljoen voor de periode 2013 tot en met 2016 uit het Regeerakkoord 
(zie voor nadere uitwerking Kamerstuk 27 923 nr. 151). Doordat de 
ontwikkeling van enkele beleidsinstrumenten en het brede overleg erover 
met het veld meer tijd heeft gevergd dan vooraf ingeschat, is een deel van 
de voor 2014 voorziene uitgaven tot een bedrag van € 1,9 miljoen niet 
besteed. Daarnaast hebben enkele bestedingen via de lumpsum ho 
plaatsgehad en zijn diverse ondersteunings- en uitvoeringactiviteiten voor 
dit onderdeel conform Verantwoord Begroten bij het instrument 
opdrachten en de Dienst Uitvoering Onderwijs (DUO) ondergebracht, 
waardoor de realisatie hier € 2 miljoen lager is dan begroot.
Tweede Kamer, vergaderjaar 2014–2015, 34 200 VIII, nr. 1 77
