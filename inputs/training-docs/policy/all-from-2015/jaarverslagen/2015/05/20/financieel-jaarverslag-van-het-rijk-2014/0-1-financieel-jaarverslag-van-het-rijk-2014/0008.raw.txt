Voorwoord
Dit Financieel Jaarverslag van het Rijk blikt terug op 2014, het eerste jaar 
waarvoor het kabinet Rutte-Asscher de begroting heeft opgesteld. Het is 
duidelijk dat het in 2013 ingezette economisch herstel zich heeft doorgezet 
en aan kracht heeft gewonnen. Na jaren van krimp groeide de economie 
vorig jaar weer. De gevolgen van de zware crisis, zoals de hoge 
werkloosheid, deden zich nog volop voelen.
Het economisch herstel werd grotendeels gedragen door de uitvoer. 
Daarnaast namen de bedrijfsinvesteringen toe. Dit was een duidelijke 
omslag in vergelijking met de krimp van de jaren ervoor. Het aantal 
huizenverkopen steeg ook, na de zeer lage verkoopaantallen van de 
voorgaande jaren. De consumptie van huishoudens was nog bescheiden, 
maar er was gemiddeld een stijging van de koopkracht.
Gunstigere omstandigheden en overheidsingrijpen leidden tot een lager 
begrotingstekort en overheidsschuld. De resultaten overtroffen de 
sombere verwachtingen voor 2014. Nadat in 2013 het tekort al onder de 3 
procent werd gebracht kon Nederland in 2014 het spreekwoordelijke 
Europese strafbankje van het Stabiliteits- en Groeipact verlaten.
De wereldeconomie kenmerkte zich in 2014 door fragiel, maar 
aanhoudend herstel van de grote ontwikkelde economische blokken als de 
eurozone en de Verenigde Staten. Tegelijkertijd zagen we geopolitieke 
risico’s voor de economie, zowel aan de rand van de Europese Unie als in 
het Midden-Oosten.
2014 was het eerste volledige jaar dat het aangescherpte beleid voor 
garanties van kracht was. De omvang van uitstaande risico’s en leningen 
daalde en waar mogelijk zijn onbenutte garantieregelingen afgebouwd. 
De meest opvallende garantie die afliep was de regeling interbancaire 
leningen met een waarde van 10 miljard euro. Daarnaast ging vorig jaar 
de bankenunie van start na een stevige Europese stresstest voor de 
financiële instellingen. 120 banken, goed voor 82 procent van de Europese 
bankensector, staan nu onder Europees toezicht.
Dit jaarverslag biedt verder inzicht in de bedrijfsvoering van het Rijk. Die is 
beheerst verlopen. De rechtmatigheid van de verplichtingen, ontvangsten 
en uitgaven van het Rijk was in 2014 wederom hoog. Nederland voldoet 
op rijksniveau ruimschoots aan de nationale norm (99 procent).
2014 was kortom een goed begrotingsjaar. Het was ook een jaar waarin 
met steun van verscheidene politieke partijen stevige maar noodzakelijke 
maatregelen in wetgeving werden omgezet. Op die manier zijn achter-
standen uit het verleden weggewerkt en is een fundament gelegd voor 
verder duurzaam economisch herstel.
Jeroen Dijsselbloem
Minister van Financiën
Tweede Kamer, vergaderjaar 2014–2015, 34 200, nr. 1 7
