C Beleidsconclusies
Decentralisaties
De coördinerende rol van de Minister van BZK bij de decentralisaties in 
het sociaal domein heeft zich afgelopen jaar gemanifesteerd in het 
organiseren van een afgestemde rijksinzet (randvoorwaarden) rond de 
drie decentralisaties alsmede in het in gezamenlijkheid organiseren van 
ondersteuning richting gemeenten. Hierbij heeft de Minister van BZK zich 
specifiek op een aantal randvoorwaarden gericht die hebben gezorgd voor 
goed werkende gemeenten, om burgers de zorg te leveren waar ze 
behoefte aan hadden.
Voorbeelden van deze randvoorwaarden in het afgelopen jaar zijn onder 
meer:
– de ontschotting van de financiële middelen in de integratie uitkering 
sociaal domein;
– het toewerken naar een informatievoorziening zonder te veel adminis-
tratieve lasten;
– het uitwerken van een visie op het gebruik van persoonsgegevens in 
relatie tot privacy van burgers;
– het bieden van ondersteuning aan gemeenten op bijvoorbeeld het 
gebied van bedrijfsvoering;
– het faciliteren van regionale afspraken over samenwerking en 
risicoverevening.
Daarnaast voert het Ministerie van BZK de regie op de communicatie over 
de samenhang tussen de drie decentralisaties, in nauwe samenwerking 
met de Vereniging Nederlandse Gemeenten (VNG) en de Ministeries 
Volksgezondheid, Welzijn en Sport (VWS), Veiligheid en Justitie (VenJ) en 
Sociale Zaken en Werkgelegenheid (SZW). De congressenreeks onder de 
titel «De Decentralisaties Dag» waaronder het «3D Wethoudersdiner», «De 
3D Communicatiedag», het «3D Raadsledencongres» en het congres 
«Decentralisaties in Uitvoering» zijn voorbeelden van communicatie 
initiatieven die het Ministerie van BZK ontplooit om gemeenten te 
informeren. Meer dan 4.000 ambtenaren, raadsleden, wethouders en 
gemeentesecretarissen hebben deze congressen bijgewoond.
Tot slot is afgelopen jaar de Transitiecommissie Sociaal Domein (TSD) 
opgericht die de ontwikkelingen in het sociaal domein zal volgen en 
onzekerheden en kansen bespreekbaar maakt. Hierbij wordt door de 
commissie benadrukt dat het einddoel niet is om een oordeel te geven 
over de inhoud van die maatregelen, maar juist het constateren of 
bepaalde maatregelen zijn genomen. De TSD zal deze observaties 
rapporteren aan de regietafel waar de desbetreffende bewindspersonen, 
de VNG en een aantal gemeenten onder voorzitterschap van de Minister 
van BZK de voortgang bespreken.
WGR+ (Wet gemeenschappelijke regelingen)/Vervoerregio’s
De Eerste Kamer heeft in december 2014 ingestemd met de opheffing van 
de Wgr-plus regio’s. Daarmee is er een einde gekomen aan de verplichte 
samenwerking in de zeven plus/stadsregio’s. Rondom Amsterdam en 
rondom Rotterdam – Den Haag zijn twee vervoerregio’s opgericht.
Tweede Kamer, vergaderjaar 2014–2015, 34 200 VII, nr. 1 19
