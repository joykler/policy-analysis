Ook zijn extra middelen aan gemeenten beschikbaar gesteld om een 
soepele overgang naar het nieuwe jeugdstelsel te bewerkstelligen. Om de 
stelselwijziging Jeugd zorgvuldig te begeleiden is de Transitie Autoriteit 
Jeugd (TAJ) per 1 april 2014 aan de slag gegaan. Aanbieders van 
jeugdhulp die in de problemen dreigen te komen, als gevolg van de 
overgang naar het nieuwe stelsel, kunnen zich bij de TAJ melden.
Zorg in de buurt, de eerstelijnszorg, wordt tegen de achtergrond van alle 
hervormingen steeds belangrijker en de wijkverpleegkundige heeft 
daarom een centrale rol gekregen, met veel vrijheid om zorg samen met 
mensen vorm te geven. Het afgelopen jaar heeft het kabinet dit geregeld 
door een nieuwe aanspraak wijkverpleging in de Zvw te introduceren. 
Tegelijkertijd is gewerkt aan de invoering per 1 januari 2015 van een 
nieuw bekostigingsmodel voor de huisarts. Dat draait om zelfzorg waar 
dat kan, samenwerking tussen zorgprofessionals en het belonen op basis 
van uitkomsten van zorgverlening.
In de medisch-specialistische zorg heeft het kabinet in 2014 opnieuw een 
aantal maatregelen doorgevoerd, gericht op de verbetering van zorg voor 
patiënten (kwaliteit en veiligheid) en uitgavenbeheersing. Zo is door de bij 
het hoofdlijnenakkoord betrokken partijen de kwaliteits- en doelmatig-
heidsagenda «Verbinden, verbeteren, borgen» opgesteld. Deze agenda 
bevat drie pijlers: gepast gebruik, zorg op juiste plaats en transparantie. 
Patiënten krijgen onder andere meer inzicht in hun zorgkosten door de 
vernieuwde zorgnota. Met de brief «Kwaliteit loont» is een programma 
ingezet waarmee, door het verbeteren van de kwaliteit, de omslag naar 
duurzaam betaalbare zorg wordt gemaakt.
Voor het goed functioneren van ons zorgsysteem moet de kwaliteit van 
alle zorgaanbieders transparant zijn. In lijn met die ambitie hebben we in 
2014 het Kwaliteitsinstituut opgericht. We hebben de app «zorgcijfers.nl – 
Nederland gezond en wel» uitgebracht. Daar zijn de actuele cijfers over de 
gezondheidszorg te vinden.
De door het kabinet getroffen maatregelen en de met veldpartijen 
gesloten zorgakkoorden hebben bijgedragen aan het beter beheersen van 
de collectieve zorguitgaven en aan het afvlakken van de uitgavengroei. 
Voor het jaar 2014 is – ten opzichte van de stand ontwerpbegroting 2014 – 
sprake van een forse onderschrijding van de zorguitgaven van circa 
€ 2 miljard. Al met al was 2014 een belangrijk jaar op weg naar financieel 
houdbare zorg. Het kabinet heeft in de ontwerpbegroting 2015 gemeld dat 
de zorguitgaven van 2014 op 2015 naar verwachting ongeveer gelijk 
blijven.
In dit beleidsverslag wordt teruggeblikt op het afgelopen jaar aan de hand 
van de opzet en inhoud van de beleidsagenda 2014. Sommige onder-
werpen (zoals e-health) overstijgen de grenzen van curatieve en 
langdurige zorg, maar behouden de plek die ze in de beleidsagenda 
hadden. Het beleidsverslag biedt geen compleet overzicht van de 
behaalde doelen, maar geeft een overzicht van de meest relevante 
ontwikkelingen en in gang gezette en gerealiseerde beleidsmaatregelen 
op het terrein van het Ministerie van Volksgezondheid, Welzijn en Sport. 
De Tweede Kamer heeft daarnaast voor de Jaarverantwoording 2014 
gevraagd specifiek aandacht te besteden aan fraude en de decentrali-
saties.
Tweede Kamer, vergaderjaar 2014–2015, 34 200 XVI, nr. 1 11
