BIJLAGE 2. SOCIALE FONDSEN SZW 
Deze bijlage presenteert de exploitatiesaldi en vermogensposities van de 
sociale fondsen. De bijlage is bedoeld als achtergrondinformatie bij het 
jaarverslag. De daadwerkelijke verantwoording van uitgaven en 
inkomsten van de fondsen vindt plaats via de jaarverslagen van de SVB 
en het UWV. De informatie in deze bijlage dient als achtergrondinformatie. 
De cijfers in deze bijlage zijn gebaseerd op informatie van het CPB (CEP 
2015) en sluiten niet precies aan op de jaarverslagen van het UWV en de 
SVB. De reden hiervoor is dat SZW een ander boekhoudstelsel 
(kas-verplichtingenstelsel) voert dan het UWV en de SVB (baten-
lastenstelsel).
In deze bijlage zijn de verschuivingen van de lasten tussen fondsen als 
gevolg van de Wet Beperking Ziekteverzuim en Arbeidsongeschiktheid 
Vangnetters (BeZaVa) verwerkt. Deze verschuivingen waren in de 
begroting 2014 nog niet verwerkt. Hierdoor zijn de exploitatiesaldo van de 
arbeidsongeschiktheidsfondsen en WW-fondsen fors bijgesteld ten 
opzichte van de begroting. Maar per saldo zijn deze verschuivingen 
neutraal.
Een groot deel van de socialezekerheidsuitgaven loopt via de sociale 
fondsen. In tabel B2.1 en tabel B2.2 zijn de exploitatierekeningen van de 
fondsen weergegeven. Zowel de begrote bedragen als de gerealiseerde 
bedragen zijn weergegeven in prijzen 2014. Het exploitatiesaldo is het 
verschil tussen de ontvangsten en de uitgaven van een fonds. Naast de 
premieontvangsten behoren ook de rijksbijdragen en renteontvangsten 
tot de inkomsten van een fonds. De uitgaven bestaan naast de uitkeringen 
voornamelijk uit uitvoeringskosten. Daarnaast vinden tussen de fondsen 
onderlinge betalingen plaats. Het saldo tussen ontvangen en betaalde 
onderlinge betalingen is voor de sociale fondsen negatief, omdat uit deze 
fondsen ook premies worden betaald voor de zorgverzekering van 
uitkeringsgerechtigden. Tegenover de negatieve saldi bij de sociale 
fondsen staan dus positieve saldi bij de zorgfondsen.
Het exploitatiesaldo van de AOW is ongeveer € 0,3 miljard lager dan het 
bedrag dat bij de opstelling van de begroting 2014 werd geraamd. De 
inkomsten zijn ongeveer € 0,6 miljard lager dan in de begroting geraamd. 
Tegelijkertijd zijn de uitgaven ongeveer € 0,3 miljard lager dan in de 
begroting geraamd. De lagere uitgaven worden verklaard doordat de 
huishoudentoeslag niet is ingevoerd. Hierdoor is een kaseffect in 2014 van 
€ 284 miljoen komen te vervallen. Het tekort in 2014 zal worden verrekend 
met de rijksbijdrage Ouderdomsfonds van 2015. Het exploitatiesaldo van 
het Anw-fonds is € 56 miljoen lager dan geraamd bij de begroting.
Tweede Kamer, vergaderjaar 2014–2015, 34 200 XV, nr. 1 125
