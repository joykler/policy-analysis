B. BELEIDSVERSLAG 
BELEIDSPRIORITEITEN 
Nederland in de wereld en met de wereld
Het afgelopen jaar was in veel opzichten een bewogen jaar. Er zijn 
belangrijke stappen voorwaarts gezet op het terrein van hulp en handel. 
Zo is de WTO erin geslaagd tot een akkoord te komen op het gebied van 
handelsfacilitatie. Ook is goede voortgang geboekt bij de discussie over 
de nieuwe Sustainable Development Goals. De aankomende klimaattop in 
Parijs krijgt brede aandacht. Nederland weet, onder andere als 
co-voorzitter van het Global Partnership, als «honest broker» bij de 
Economische Partnerschapsakkoorden (EPA’s), als partij bij Transatlantic 
Trade & Investment Partnership (TTIP), als bemiddelaar in de steenkolen-
dialoog en als aanjager van verbeteringen in de textielsector in 
Bangladesh, de noodzaak van het combineren van hulp en handel 
internationaal op de kaart te zetten. Maar 2014 was ook het jaar waarin de 
internationale politieke verhoudingen op scherp werden gesteld, de groei 
van de economie van de eurozone achterbleef bij die van het VK en de VS, 
de groeispurt van opkomende markten vertraagde en waarin de instabi-
liteit in veel landen is toegenomen. Conflict, terrorisme, natuurrampen en 
de ebola-uitbraak noodzaakten tot het geven van extra humanitaire hulp 
en steun ten behoeve van de internationale veiligheid.
Nederland is met de geïntegreerde benadering op hulp, handel en 
investeringen goed geëquipeerd om zich met een duidelijke en gebalan-
ceerde agenda in te zetten voor de doelstellingen zoals in 2013 geformu-
leerd in Wat de wereld verdient. In het achterliggende jaar is deze agenda 
verder geconcretiseerd. Hieronder een korte toelichting per hoofddoel-
stelling van het beleid.
Duurzame en inclusieve groei wereldwijd
In 2014 trok de discussie over ongelijkheid sterk de publieke en politieke 
aandacht, vooral door het boek van de Franse econoom Thomas Piketty. 
Het onderstreepte de notie dat handel en investeringen belangrijk zijn 
voor groei en ontwikkeling, maar niet afdoende. Groei moet duurzaam en 
inclusief zijn, in Nederland en in de rest van de wereld. Daar speelt 
Nederland met de combinatie van Buitenlandse Handel en Ontwikkelings-
samenwerking (BH&OS) in één portefeuille op in. Het belang van 
inclusiviteit vertaalde zich onder meer in speciale aandacht voor de 
armste landen en kwetsbare groepen, vooral door stevig in te zetten op 
gelijke rechten en kansen voor vrouwen.
Een belangrijk moment in 2014 was het van start gaan van het Dutch 
Good Growth Fund (DGGF) op 1 juli. Dit revolverende fonds verkleint de 
risico’s voor investeringen van het bedrijfsleven in lage- en middeninko-
menslanden en vormt zo een stimulans voor werkgelegenheid, productie-
capaciteit en kennisoverdracht. Het instrumentarium voor het versterken 
van de private sector en het ondernemersklimaat in lage- en middeninko-
menslanden is eveneens geëvalueerd én herzien. Zo is besloten ORIO in 
2015 te vervangen door DRIVE om de Nederlandse infrastructurele inzet 
beter in te bedden in het beleid voor hulp, handel en investeringen. Ook is 
verkend hoe Nederland kan bijdragen aan de regionale handel in 
West-Afrika, naar het voorbeeld van Oost-Afrika. Op die manier werkt 
Nederland met, door én voor lokale ondernemers en het Nederlandse 
MKB en grootbedrijf.
Tweede Kamer, vergaderjaar 2014–2015, 34 200 XVII, nr. 1 12
