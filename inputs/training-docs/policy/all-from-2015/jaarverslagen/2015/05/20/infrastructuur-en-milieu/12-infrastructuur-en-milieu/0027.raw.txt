De Deltacommissaris heeft in 2014 nieuwe normen voorgesteld voor de 
waterkeringen. Naast een basisbeschermingsniveau voor iedere Neder-
lander, wordt er gekeken naar extra bescherming voor plekken waar veel 
slachtoffers vallen of veel schade ontstaan. Het voorstel voor de nieuwe 
normen is door het kabinet overgenomen en vastgelegd in de tussentijdse 
wijziging van het Nationaal Waterplan 2009–2015. De normen zullen de 
komende twee jaar ook wettelijke verankerd worden.
Per 1 januari 2014 is een extra doelmatigheidskorting van € 50 mln op 
waterveiligheid in werking getreden als gevolg van de laatste wijziging 
van de Waterwet. Deze loopt op tot € 100 mln structureel vanaf 2015. 
Samen met de eerder in werking getreden korting van € 81 mln op de 
begroting van IenM tengevolge van de «Spoedwet € 100 mln» is de totale 
bezuiniging op waterveiligheid op de begroting van IenM vanaf 2015 
structureel € 181 mln. Deze bezuiniging maakt deel uit van een totaal-
pakket aan maatregelen gericht op het vergroten van de doelmatigheid in 
het waterbeheer, resulterend in een doelmatigheidswinst die tot 2020 
geleidelijk oploopt tot jaarlijks € 750 mln ten opzichte van 2010. Van deze 
doelmatigheidswinst wordt 200 miljoen euro in het watersysteem gebruikt 
om de rijksuitgaven op het gebied van waterveiligheid te verminderen 
zoals afgesproken is in het regeerakkoord. Afspraken hierover zijn 
vastgelegd in het Bestuursakkoord Water (2011). Over de voortgang wordt 
jaarlijks gerapporteerd in «Water in Beeld». Belangrijk onderdeel van het 
Bestuursakkoord Water zijn de afspraken om te komen tot een 
beheersbaar en structureel gefinancierd programma voor de versterking 
van de primaire waterkeringen (het vernieuwde Hoogwaterbeschermings-
programma). Kernelementen zijn de cofinanciering van de aanleg en 
verbetering van de primaire waterkeringen in beheer bij de water-
schappen door rijk en waterschappen gezamenlijk en de verbetering van 
de programmering en toetsing. Dit vernieuwde Hoogwaterbeschermings-
programma is per 1 januari 2014 formeel van start gegaan.
In 2014 is, conform de toezegging aan de Tweede Kamer, de beleidsdoor-
lichting van Artikel 11, Waterkwantiteit, van de begroting van IenM 
opgeleverd. De uitkomsten en beleidsreactie zijn op 19 december 2014 
(Kamerstukken II, 2014/15, 32 861, nr. 6) aan de Tweede Kamer aange-
boden. In de beleidsdoorlichting wordt geconstateerd dat de voortgang 
goed wordt gemonitord, onder andere via «Water in Beeld», maar dat in 
mindere mate de doeltreffendheid wordt geëvalueerd. Naar voren komt 
dat er vrijwel geen evaluatieonderzoeken naar de doelmatigheid van het 
beleid in de periode 2008–2013 beschikbaar zijn. Conclusies trekken over 
de doelmatigheid van het beleid is daarom niet mogelijk. Wel wordt 
geconcludeerd dat de aandacht voor doelmatigheid in de geëvalueerde 
periode is toegenomen.
Tweede Kamer, vergaderjaar 2014–2015, 34 200 XII, nr. 1 26
