Bedrijfsvoeringsparagraaf
Het Audit Comité is in 2014 vijf keer bij elkaar gekomen. De voornaamste 
agendapunten betroffen het op orde krijgen en houden van het beheer 
(personeel, materieel en financieel), de defensiebrede risicoanalyse, een 
nieuwe werkwijze voor de auditplanning en de uniformering van stuur- en 
verantwoordingsinformatie.
Het aantal externe leden van het Audit Comité Defensie is in 2014 
vergroot van twee naar drie. Er zijn twee nieuwe leden aangetreden (één 
ter vervanging van een in 2013 vertrokken lid). De externe leden zijn 
zodanig geselecteerd dat zij elkaar en de overige leden van het Audit 
Comité aanvullen als het gaat om achtergronden, deskundigheden en 
disciplines. Hierbij is onder meer gekeken naar werkinhoudelijke, 
financieel-economische, ICT en bedrijfskundige achtergronden.
Cryptosleutels en publicaties
Eén van de aanbevelingen van de ADR uit 2013 was de implementatie van 
een self-assessmenttool voor het van beheer van Cryptosleutels en 
-Publicaties (CSP). Deze tool, de CSP-monitor, is vergelijkbaar met Monitor 
Kwaliteit Materieelbeheer. Vanaf 1 februari 2015 vindt met de CSP-Monitor 
op basis van checklisten een systeemgerichte controle plaats. De lijn 
wordt op deze manier in staat gesteld zelf knelpunten te signaleren en, 
waar nodig, gerichte verbetermaatregelen te treffen. De ADR toetst de 
werking van de monitor.
Personeelsbeheer
Incomplete personeelsdossiers zijn één van de onvolkomenheden van de 
Algemene Rekenkamer. In 2013 is aangegeven dat de focus is gelegd op 
het treffen van maatregelen om nieuwe incomplete dossiers vanaf 2014 te 
voorkomen. Met de kamerbrief «stand van zaken verbeterprogramma 
beheer» is gemeld dat de maatregelen in het derde kwartaal nog 
onvoldoende effect hadden. Sindsdien zijn de maatregelen verder 
aangescherpt. Inmiddels is circa 98 procent van alle personeelsdossiers 
van burgers en beroepsmilitairen aangesteld na 1 januari 2014 voorzien 
van een identiteitsbewijs en verklaring omtrent de loonheffingen wat 
voldoet aan de eisen. Het resterende deel betreft met name documenten 
waar de kwaliteit nog niet voldoet. Het aantal personeelsdossiers van 
medewerkers die zijn aangesteld voor 1-1-2014 en voorzien zijn van een 
identiteitsbewijs en de verklaring omtrent de loonheffingen is licht 
gestegen naar 81 procent. Dit is de minimumpositie omdat niet alle 
dossiers meer worden gevolgd op completering.
Tweede Kamer, vergaderjaar 2014–2015, 34 200 X, nr. 1 79
