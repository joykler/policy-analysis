Beleidsartikelen
Uitgaven bij voortijdige beëindiging (+ € 202 mln.)
In 2014 is er in totaal voor € 13 mld. aan staatsobligaties ingekocht. 
Daarvan betrof € 3,9 mld. obligaties die in 2014 afliepen en € 9,1 mld. 
obligaties die in 2015 aflopen. Het inkopen van staatsobligaties (zie ook 
aflossing vaste schuld) zorgt voor uitgaven bij voortijdige beëindiging. 
Doordat de rente de afgelopen jaren is gedaald is de prijs waartegen een 
obligatie wordt ingekocht meestal iets hoger dan de nominale waarde. 
Het verschil wordt geboekt als uitgave bij voortijdige beëindiging. 
Tegenover deze hogere uitgaven staan uiteraard wel lagere rentelasten: 
op ingekochte obligaties hoeft geen rente meer te worden betaald.
Aflossing vaste schuld (+ € 9,1 mld.)
De aflossing van vaste schuld is € 9,1 mld. hoger uitgevallen dan in de 
begroting werd verwacht. Sinds 2012 hanteert het Agentschap een 
permanente terugkoopfaciliteit voor staatsobligaties. Daarbij worden 
staatobligaties ingekocht die anders in het lopende jaar of in het volgende 
jaar zouden aflossen. Hierdoor worden aflossingspieken verminderd en 
daardoor verbetert het kasbeheer. In 2014 is er voor € 9,1 mld. aan 
obligaties ingekocht die anders in 2015 afgelost zouden worden. In 2014 is 
er ook voor € 3,9 mld. aan obligaties ingekocht die in 2014 afliepen. Dit 
heeft over het hele jaar geen effect op de uitgaven aan aflossing vaste 
schuld. Tot slot was in 2014 een tijdelijke inkoopregeling voor de 
grootboekleningen van kracht, waarbij de houders van deze eeuwigdu-
rende leningen deze kunnen verkopen aan het Agentschap. In 2014 is er 
voor € 3,9 mln. aan grootboekleningen ingekocht.
Mutatie vlottende schuld (+ € 9,3 mld.)
De vlottende schuld is in 2014 met € 9,3 mld. afgenomen. Dit heeft 
meerdere oorzaken. Allereerst is in 2014 het bij de staat geplaatste 
onderpand uit hoofde van renteswaps met € 10,3 mld. toegenomen. Dit is 
opgevangen door minder vlottende schuld uit te geven. Daarnaast is het 
kaseffect van de uitgiften op de kapitaalmarkt € 4,1 mld. hoger geweest 
dan in de begroting werd geraamd, waardoor er minder behoefte was aan 
vlottende schuld. Deze € 4,1 mld. hogere kasopbrengst komt enerzijds 
doordat er € 2,6 mld. meer aan obligaties is uitgegeven dan geraamd (zie 
toelichting bij uitgifte vaste schuld) en anderzijds doordat er sprake was 
van € 1,5 mld. agio bij uitgifte doordat de uitgegeven staatsobligaties 
gemiddeld tegen meer dan de nominale waarde zijn verkocht. De 
vlottende schuld daalt ook doordat het kastekort uiteindelijk € 4,5 mld. 
lager is uitgevallen dan waar in de begroting rekening mee werd 
gehouden. Daar staat tegenover dat er € 9,1 mld. meer vaste schuld is 
afgelost dan begroot. Door deze extra uitgaven neemt de vlottende schuld 
toe. Vooral deze vier effecten zorgen er gezamenlijk voor dat de vlottende 
schuld in 2014 met € 9,3 mld. is afgenomen.
Ontvangsten
Rentebaten (+ € 188 mln.)
De rentebaten op de vaste schuld zijn € 188 mln. hoger uitgevallen dan 
geraamd. De rentebaten op de vaste schuld bestaan uit het verschil tussen 
de rente-uitgaven en de renteontvangsten uit hoofde van swaps. Omdat 
vanwege de gedaalde rentetarieven er minder rente is betaald op nieuw 
afgesloten payerswaps nemen per saldo de rentebaten toe. Netto zorgt de 
swapportefeuille hierdoor in 2014 voor rentebaten van € 0,3 mld. en dat is 
€ 0,2 mld. meer dan in de begroting was geraamd.
Tweede Kamer, vergaderjaar 2014–2015, 34 200 IX, nr. 1 98
