Goede resultaten zijn er ook voor de laatste twee speerpunten. In fragiele 
staten heeft Nederland de veiligheidssituatie en opbouw van de rechtstaat 
bevorderd. Er is bijgedragen aan een voorlopig vredesakkoord in Mali, 
een hernieuwde VN strategie voor Oost-Congo, en versterking van politie 
en justitiële sector in Syrische gebieden onder controle van de gematigde 
oppositie. Op het gebied van SRGR is ingezet op meer kennis onder 
jongeren over seksuele gezondheid, grotere beschikbaarheid van 
anticonceptie en aidsremmers en aan de daling in moedersterfte en 
sterfte aan hiv/aids. Tevens is actief ingezet op verbetering van het 
ondernemingsklimaat in ontwikkelingslanden, gendergelijkheid en 
klimaatsverbetering.
In reactie op de proliferatie van conflicten en humanitaire rampen stelde 
het kabinet het Relief Fund in dat het budget voor noodhulp substantieel 
verhoogde. De extra middelen werden ingezet voor noodhulp aan Syrië, 
Zuid-Sudan, de Centraal Afrikaanse Republiek, Irak en de bestrijding van 
ebola. Het nieuwe marineschip Karel Doorman werd ingezet bij de 
bestrijding van ebola. Ter bestrijding van chronische crises in de Hoorn 
van Afrika en Grote Meren werden partnerschappen aangegaan met 
NGO’s.
Vrouwenrechten en gendergelijkheid zijn prioritaire thema’s en 
verdienden een betere inbedding in het ministerie. Om die reden werd de 
Taskforce Vrouwenrechten en Gendergelijkheid opgericht.
In 2014 werd er actief gewerkt aan verbetering van de kaders voor 
internationale samenwerking. In de OESO werden discussies gevoerd 
over de ODA-definitie, de VN richtte zich op de MDG-deadline van 2015, 
en Minister Ploumen aanvaardde in 2014 het co-voorzitterschap van het 
Global Partnership For Effective Development Cooperation. De kaders 
voor een post 2015-agenda werden steeds duidelijker. De Nederlandse 
prioriteiten, waaronder getting to zero (armoedebestrijding), genderge-
lijkheid en vrouwenrechten, verkleining van ongelijkheid, water, voedsel-
zekerheid zijn terechtgekomen in de doelen van de Open Working Group 
on Sustainable Development .
Vooruitlopend op nieuwe internationale ambities en nieuwe manieren van 
werken heeft het ministerie energie gestoken in het identificeren en 
concretiseren van trilaterale samenwerking. Trilaterale samenwerking zou 
de (politieke/economische) relatie tussen Nederland en de opkomende 
economie (het tweede land) moeten versterken door gezamenlijk 
activiteiten op te zetten in ontwikkelingslanden. In 2014 resulteerde dit in 
een samenwerkingsverband tussen Tunesië, Jemen, Mali en Nederland op 
het gebied van SRGR.
Succes voor het Nederlands bedrijfsleven in het buitenland
De buitenlandse handel is een belangrijke motor van de Nederlandse 
economie. Ook in 2014 blijkt dit duidelijk. De analyse van de positie van 
Nederland in mondiale waardeketens die de Minister in mei met de Kamer 
deelde gaf aan dat wij meer dan ooit verweven zijn met het buitenland. 
Producten worden niet langer meer in één land gemaakt, maar in de 
wereld. Daarin moet elk land c.q. bedrijf zijn eigen niches vinden. 
Nederland heeft een goede positie in mondiale waardeketens. Nederland 
behield in 2014 de positie van vijfde goederenexporteur van de wereld. 
Voor diensten bezette Nederland de zevende plaats, twee plaatsen hoger 
dan in 2013. Opnieuw ging bijna driekwart (73%) van de export van 
Nederland naar EU-landen.
Tweede Kamer, vergaderjaar 2014–2015, 34 200 XVII, nr. 1 14
