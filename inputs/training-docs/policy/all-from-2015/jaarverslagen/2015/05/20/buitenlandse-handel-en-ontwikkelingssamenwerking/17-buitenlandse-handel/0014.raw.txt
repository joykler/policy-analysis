Nederland wil met een aantal landen de overgang maken van een hulp- 
naar een handelsrelatie. In Colombia, Vietnam en Zuid-Afrika is met deze 
transitie al de nodige ervaring opgedaan. Uiteraard blijft de bilaterale 
relatie een breed spectrum van onderwerpen beslaan, ook wanneer 
sprake is van een handelsrelatie. Een goed voorbeeld is de inzet van 
Nederland om de arbeidsomstandigheden in de textielsector in 
Bangladesh te verbeteren: daar komen hulp en handel immers samen. 
Een jaar na de instorting van Rana Plaza is belangrijke voortgang gemaakt 
in het doordringen van de lokale overheid en de betrokken bedrijven van 
hun wederzijdse belang bij een goede, transparante manier van werken.
Ketenverduurzaming, zoals van de textielsector in Bangladesh, de 
steenkoolketen in Colombia of de projecten waar het Initiatief Duurzame 
Handel (IDH) vorderingen mee maakt zijn essentiële stappen op weg naar 
duurzame en inclusieve groei waar handel en investeringen een positieve 
rol in spelen. Ook in Nederland motiveert de overheid via de Sector Risico 
Analyse (SRA) bedrijven om hun keten in kaart te brengen. Want 
Internationaal Maatschappelijk Verantwoord Ondernemen (IMVO) is de 
norm. Vanuit die motivatie is Nederland actief in het tegengaan van 
belastingontwijking. Door de inzet van de Minister voor Buitenlandse 
Handel en Ontwikkelingssamenwerking worden ontwikkelingslanden 
betrokken bij het overleg daarover in de OESO. De inspanningen om 
antimisbruikbepalingen op te nemen in de bilaterale belastingverdragen 
met 23 ontwikkelingslanden, zijn voortgezet. Tevens is technische 
assistentie aan belastingdiensten in ontwikkelingslanden geïntensiveerd.
Op handelspolitiek terrein heeft de WTO in 2014 een doorbraak behaald 
op het gebied van handelsfacilitatie. Dit geeft een belangrijke impuls aan 
de toegang tot de wereldhandel voor lage- en middeninkomenslanden. 
Ook het afsluiten van de Economische Partnerschapsakkoorden is in 2014 
in een nieuwe fase gekomen. De rol die de Minister voor BH&OS als 
«honest broker» heeft vervuld droeg bij aan de succesvolle afronding van 
de EPA’s met Oost-, West en Zuidelijk Afrika.
Wereldwijd nemen de spanningen tussen de beschikbaarheid en 
betaalbaarheid van energiebronnen, economische groei en het klimaat 
toe. In 2014 werd daarom verder gewerkt aan de ontwikkeling van een 
nieuw ambitieus internationaal klimaatbeleid en een bredere inbedding 
van het onderwerp klimaat binnen het ministerie.
Uitbannen van extreme armoede in één generatie
Nederland is gecommitteerd aan het uitbannen van extreme armoede. Dat 
betekent onder meer het verstrekken van directe hulp, maar ook het 
aangrijpen van verschillende oorzaken van armoede.
De inzet op de speerpunten water, voedselzekerheid, veiligheid en 
rechtsorde, en seksuele en reproductieve gezondheid en rechten (SRGR) 
heeft tot goede resultaten geleid. Door de Nederlandse inzet is de toegang 
tot water en sanitatie verbeterd en is een bijdrage geleverd aan 
verhoogde waterproductiviteit in de landbouw, verbeterde stroomgebied-
beheer en veilige delta’s. Er is samen met de private sector gewerkt aan 
verbetering van landbouw en voedselproductie in de minst ontwikkelde 
landen. Tegelijkertijd zijn initiatieven ontplooid die de positie en organi-
satie van kleinschalige boeren, met name vrouwen, versterken en de strijd 
tegen ondervoeding adresseren.
Tweede Kamer, vergaderjaar 2014–2015, 34 200 XVII, nr. 1 13
