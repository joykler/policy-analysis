Lasten
De personele kosten komen in 2014 € 6,2 miljoen hoger uit dan de 
begroting doordat er meer capaciteit nodig is geweest om de gevraagde 
productie te leveren. De personele kosten als optelsom van de kosten 
voor eigen personeel, overige personeelskosten en inhuur van andere 
overheidsorganisatie zijn hoger dan begroot (€ 2,3 miljoen) door een 
toename van het aantal werkzame fte binnen het RIVM (van circa 1.344 
per jaareinde 2013 tot 1.380 per jaareinde 2014). Deze toename van 
medewerkers hangt samen met het omzetten van payrollcontracten naar 
overheidscontracten.
Daarnaast is er sprake van een hogere inhuur dan begroot van 
€ 3,9 miljoen. In de begroting is uitgegaan van circa 10% inhuur waar 
13,5% is gerealiseerd. De belangrijkste oorzaken voor de gestegen inhuur 
zijn als volgt: a) een hogere externe inhuur voor de uitvoering van de 
bevolkingsprogramma’s doordat men voorzichtig is in het aannamebeleid 
vanwege de lopende reorganisatie en daardoor optredende wijzigingen in 
standplaatsen, b) de voorbereiding van de oprichting en start van 
SSC-Campus, een onder de verantwoordelijkheid van de DG RIVM 
ressorterend samenwerkingsverband van RIVM en KNMI voor 
ICT-dienstverlening, c) een flexibele capaciteitsinzet op onderzoeks- en 
adviesprojecten en d) de inrichting en invulling van de inkoopuitvoerings-
centrum (IUC)-rol voor laboratoria-benodigdheden van deelnemende 
ministeries.
De belangrijkste oorzaak voor de lagere materiële kosten van 
€ 6,0 miljoen is de daling van de huurkosten van het ALT-terrein van circa 
€ 6,7 miljoen. Deze daling hangt samen met het wegvallen van 
huurkosten voor derden partijen na de overgang van deze dienstverlening 
naar BBIO.
Afschrijvingskosten zijn door investeringen in 2014 gestegen ten opzichte 
van 2013 (€ 0,4 miljoen), echter minder hard dan voorzien in de begroting 
(€ 1,1 miljoen) als gevolg van een groter aandeel volledig afgeschreven 
activa waarop niet langer wordt afgeschreven.
De voorzieningen zoals gevormd in 2014 voor personele kosten 
(€ 1,1 miljoen) en verlieslatende projecten (€ 0,5 miljoen) zijn niet 
begroot, maar liggen in lijn met 2013 en vormen als zodanig geen 
bijzonderheid voor het RIVM.
Tweede Kamer, vergaderjaar 2014–2015, 34 200 XVI, nr. 1 126
