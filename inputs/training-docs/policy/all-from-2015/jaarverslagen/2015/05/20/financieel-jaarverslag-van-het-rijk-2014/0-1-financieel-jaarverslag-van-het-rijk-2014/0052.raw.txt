3.4 Europese steunfondsen 
Handel en internationaal geldverkeer verbinden de eurolanden financieel 
en economisch met elkaar. Financiële stabiliteit in de eurozone is dus van 
groot belang. Problemen in het ene land kunnen immers eenvoudig de 
grens oversteken en voor ernstige problemen in andere eurolanden 
zorgen.
Het Europees Stabiliteitsmechanisme (ESM), het permanente noodfonds, 
kan financiële steun verstrekken aan landen in de eurozone die in 
financiële moeilijkheden verkeren. Daar waar mogelijk vindt deze steun – 
die onder strikte voorwaarden wordt verstrekt – plaats in samenwerking 
met het Internationaal Monetair Fonds (IMF).
Sinds juli 2013 kunnen vanuit het Europees Financieel Stabilisatiemecha-
nisme (EFSM) en de Europese Financiële Stabiliteitsfaciliteit (EFSF), de 
tijdelijke noodfondsen, geen nieuwe leningen meer worden verstrekt. Het 
EFSF verstrekt nog wel de reeds toegezegde leningen van Griekenland. 
Het EFSF en EFSM blijven bestaan totdat de laatste leningen zijn afgelost.
Vijf landen ontvingen financiële steun uit de verschillende Europese 
noodfondsen: Portugal, Ierland, Cyprus, Griekenland en Spanje. Voor alle 
landen geldt dat de steun is verbonden aan strikte voorwaarden over 
hervormingen en bezuinigingen om de economie, de financiële sector en 
de overheidsfinanciën op orde te krijgen. Het programma voor Spanje 
was specifiek gericht op de financiële sector.
Het ESM en het IMF verstrekten in 2014 financiële steun aan Cyprus. Het 
programma van het ESM en het IMF loopt door tot en met het tweede 
kwartaal van 2016. Ook Griekenland heeft vorig jaar financiële steun van 
het EFSF en het IMF ontvangen. Eind 2014 besloot de eurogroep om de 
steun aan Griekenland met twee maanden te verlengen tot en met 
februari 2015, zodat de Griekse regering meer tijd had om de nog 
openstaande maatregelen af te ronden. Eind februari 2015 is op verzoek 
van de nieuwe Griekse regering het leningenprogramma van het EFSF 
nogmaals verlengd tot en met juni 2015.
Portugal ontving financiële steun van het EFSM, EFSF en het IMF en 
verliet eind mei 2014 met succes het leningenprogramma.
Spanje rondde eind 2013 het steunprogramma van het ESM succesvol af. 
Net als Ierland dat eind 2013 zonder steun van het EFSF, EFSM en IMF 
verder ging. Spanje en Ierland hebben beide al vrijwillig vervroegd 
leningen afgelost aan respectievelijk het ESM en het IMF. Spanje heeft in 
juli 2014 1,6 miljard euro vervroegd afgelost aan het ESM en Ierland heeft 
in december 2014 9 miljard euro vervroegd afgelost aan het IMF.
Eind 2014 is ingestemd met het voorstel dat het ESM banken in noodge-
vallen direct kan herkapitaliseren. Hierdoor kunnen banken steun 
ontvangen vanuit het ESM in plaats van directe overheidssteun. Dat 
draagt bij aan het verbreken van de te innige omhelzing van banken met 
overheden en voorkomt zo een vicieuze cirkel van zwakke financiële 
instellingen en zwakke overheden. Tegelijkertijd behoudt het instrument 
prikkels voor lidstaten om prudent beleid te voeren en om zorgvuldig om 
te gaan met de publieke middelen in het ESM.
Tweede Kamer, vergaderjaar 2014–2015, 34 200, nr. 1 51
