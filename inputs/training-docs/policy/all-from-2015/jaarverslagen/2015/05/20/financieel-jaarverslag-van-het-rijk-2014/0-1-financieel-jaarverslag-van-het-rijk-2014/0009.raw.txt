Hoofdstuk 1: Het Economische Beeld
1.1 Inleiding 
In 2014 zette het herstel, dat halverwege 2013 begon, voorzichtig door. 
Over heel 2014 bedroeg de economische groei 0,8%. In 2012 en 2013 
kromp de Nederlandse economie nog op jaarbasis. Ook de situatie op de 
arbeidsmarkt lijkt langzaam te verbeteren.
De eurozone toonde voorzichtige tekenen van herstel. In 2014 groeide de 
economie na jaren van krimp. Ook in de VS en het Verenigd Koninkrijk 
hield het herstel aan. In de opkomende economieën vertraagde de groei 
wat. De wereld zag in de tweede helft van 2014 een onverwacht snelle 
daling van de olieprijs.
Het Financieel Jaarverslag van het Rijk blikt terug op 2014 en geeft een 
overzicht van de economische en budgettaire ontwikkelingen en het 
financieel management. Hoofdstuk 1 schetst het economisch beeld in 
2014 voor Nederland (1.2) en internationaal (1.3). Hoofdstuk 2 schetst het 
budgettaire beeld. Hoofdstuk 3 geeft een risicoanalyse en beschrijft de 
manier waarop het kabinet de risico’s beheerst. Hoofdstuk 4 gaat in op 
rechtmatigheid van de rijksuitgaven en beschrijft het financieel 
management.
1.2 De Nederlandse economie in 2014 
Halverwege 2013 zette het herstel voorzichtig in. De Nederlandse 
economie zette dit patroon van broos herstel in 2014 voort. De krimp in 
het eerste kwartaal (– 0,4%) hangt samen met het zachte winterweer en de 
kleinere gasconsumptie in dat kwartaal. De daaropvolgende drie 
kwartalen van 2014 groeide de economie (zie figuur 1.2.1).
Tweede Kamer, vergaderjaar 2014–2015, 34 200, nr. 1 8
