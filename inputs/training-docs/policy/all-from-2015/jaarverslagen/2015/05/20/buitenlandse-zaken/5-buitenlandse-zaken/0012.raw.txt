Beleidsverslag
B. BELEIDSVERSLAG 
Inleiding 
Het werk van het Ministerie van Buitenlandse Zaken stond in 2014 voor 
een belangrijk deel in het teken van de ramp met MH17 die op 17 juli 
plaatsvond. Deze gebeurtenis heeft Nederland diep geschokt. Voor het 
kabinet hadden de berging en repatriëring van de slachtoffers de eerste 
en absolute prioriteit. Gezamenlijk met de Minister-President zette de 
Minister van Buitenlandse Zaken zich in om hiervoor internationaal 
draagvlak te verkrijgen. Daarnaast werd consulaire bijstand verleend aan 
de nabestaanden. Daarbij is nauw samengewerkt met andere landen die 
veel slachtoffers te betreuren hadden, met name Maleisië en Australië.
Nederland heeft zich in 2014 in alle relevante internationale gremia, met 
name de VN, de OVSE en de EU, ingezet om draagvlak te verkrijgen voor 
de drie doelstellingen van het kabinet: terugbrenging van de lichamen van 
slachtoffers en hun persoonlijke bezittingen, onafhankelijk onderzoek naar 
de toedracht en strafrechtelijk onderzoek naar de schuldvraag. Basis voor 
dit alles vormde de dankzij een actieve Nederlandse lobby tot stand 
gekomen VN-Veiligheidsraadresolutie 2166.
In 2014 konden 295 van de 298 slachtoffers worden geïdentificeerd. Het 
onderzoek naar de toedracht van de ramp wordt door de Onderzoeksraad 
voor Veiligheid (OVV) uitgevoerd. De voor het onderzoek benodigde 
wrakstukken zijn in 2014 geborgen en naar Nederland gebracht. De 
onderzoeksresultaten worden in de zomer van 2015 verwacht. Het 
strafrechtelijk onderzoek wordt uitgevoerd door het Openbaar Ministerie 
in samenwerking met een Joint Investigation Team (JIT), waar verschil-
lende landen een bijdrage aan leveren.
In 2014 zag Nederland zich naast de crisis in Oekraïne geconfronteerd met 
toenemende destabilisatie langs de zuidgrenzen van Europa, met name in 
Irak, Syrië en Libië. De instabiliteit in deze regio en met name de snelle 
opmars van ISIS in Irak en Syrië had niet alleen ingrijpende gevolgen voor 
de regio zelf maar had direct en indirect ook gevolgen voor de veiligheid 
in Nederland en Europa. Nederland heeft zich nationaal en internationaal, 
langs bilaterale weg en via de VN, de OVSE, de NAVO, de EU en de 
anti-ISIS-coalitie ingezet om deze dreigingen het hoofd te bieden.
In het licht van de destabilisatie aan de zuidflanken, de gebeurtenissen 
aan de oostflank van Europa en de NAVO heeft het kabinet in november 
met de Beleidsbrief Internationale Veiligheid een nieuwe analyse gemaakt 
van de internationale veiligheidsomgeving, ter actualisering van de 
Internationale Veiligheidsstrategie van juni 2013.
Ook een aantal positieve gebeurtenissen dat plaatsvond in 2014 is de 
moeite van het belichten waard. Zo zijn tijdens de Nuclear Security 
Summit (NSS) concrete afspraken gemaakt over nucleaire veiligheid. 
Bovendien heeft het evenement – dat zowel inhoudelijk als logistiek zeer 
succesvol verliep – het aanzien van ons land in de wereld vergroot. Ook 
waren er uitgaande staatsbezoeken naar Polen, Japan en Zuid-Korea en 
vond een inkomend staatsbezoek van China plaats.
Tot slot werd in 2014 verder uitvoering gegeven aan de Kamerbrief «Voor 
Nederland, wereldwijd: samenwerken aan toonaangevende diplomatie» 
waarbij de Nederlandse diplomatieke dienst wordt omgevormd tot een 
Tweede Kamer, vergaderjaar 2014–2015, 34 200 V, nr. 1 11
