6. BEDRIJFSVOERINGSPARAGRAAF 
Inleiding
Deze paragraaf bevat een rapportage over de bedrijfsvoering van het 
Ministerie van Sociale Zaken en Werkgelegenheid (SZW). Hiermee geeft 
SZW aan in hoeverre er sprake is van beheerste bedrijfsprocessen en 
maakt SZW waar nodig melding van bijzonderheden, onvolkomenheden 
en onrechtmatigheden.
De belangrijkste conclusie is dat de bedrijfsvoering en het financieel 
beheer binnen SZW in het algemeen op orde zijn. Dat is in lijn met 
voorgaande jaren. De afgelopen twee jaar heeft de Algemene Rekenkamer 
(AR) nul onvolkomenheden geconstateerd. Gedurende het jaar 2014 zijn 
wat betreft de financiële rechtmatigheid en getrouwheid het aantal fouten 
en de onzekerheden in de uitgavensfeer binnen de gestelde toleranties 
gebleven. De financiële overzichten geven verder een getrouw beeld van 
de uitkomsten van de begrotingsuitvoering. Teneinde de kwaliteit van de 
bedrijfsvoering nog verder te vergroten resteert nog een aantal 
aandachtspunten. Deze aandachtspunten en de acties die daarop lopen 
worden in het navolgende toegelicht, aan de hand van de onderwerpen 
genoemd in de Rijksbegrotingsvoorschriften.
1. Rechtmatigheid 
Op basis van de geldende wet- en regelgeving, waaronder de «Rijksbegro-
tingsvoorschriften» en de «Circulaire grensbedragen», hebben zich in 
2014 geen onrechtmatigheden voorgedaan die leiden tot overschrijding 
van de toleranties. Desondanks constateert de AR, door afwijkende of een 
andere interpretatie van normen te hanteren, een overschrijding van de 
artikeltoleranties bij de artikelen 1 en 7.
De AR rapporteert op beleidsartikel 7 Kinderopvang een overschrijding 
van de rapporteringstolerantie voor de rechtmatigheid van de uitgaven en 
ontvangsten. Deze overschrijding wordt veroorzaakt door fouten en 
onzekerheden in de kinderopvangtoeslag. Het totaal van de uitgaven en 
ontvangsten op dit artikel is € 3.691,8 miljoen. De tolerantiegrens ad 
€ 110,8 miljoen van dit artikel wordt overschreden op basis van de uit de 
steekproef berekende maximale fout en onzekerheid. De Belastingdienst 
voert onder verantwoordelijkheid van de Staatssecretaris van Financiën 
de kinderopvangtoeslag uit.
De AR constateert dat de artikeltolerantie ad € 1,6 miljoen op beleidsar-
tikel 1 Arbeidsmarkt op het terrein van inkopen uitgevoerd door de 
Haagse Inkoop Samenwerking is overschreden.
2. Totstandkoming beleidsinformatie 
Essentieel is dat de Tweede Kamer juiste en goede informatie ontvangt 
over de ontwikkeling van de kerncijfers in de begroting en het jaarverslag. 
Daarom moet ook de niet-financiële informatie van goede kwaliteit zijn. In 
het jaarverslag is alle niet-financiële informatie voorzien van een 
eenduidige bronvermelding. De ordelijkheid, controleerbaarheid en 
deugdelijkheid van de informatie is geborgd door interne procedures en 
afspraken met de leveranciers van informatie.
Tweede Kamer, vergaderjaar 2014–2015, 34 200 XV, nr. 1 95
