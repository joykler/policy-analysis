Beleidsprioriteiten
ten minste 100% van het bedrijfsborgstellingskrediet (verhouding 1:1). 
Voor starters en het innovatieve MKB gelden andere verhoudingen. Om 
de kredietverlening te stimuleren is per 1 november 2013 het maximum 
van het borgstellingskrediet verhoogd van € 1 mln naar € 1,5 mln en 
geldt voor bestaande bedrijven met een borgstellingskrediet tot maximaal 
€ 200.000 de ruimere startersfaciliteit.
Garantie Ondernemersfinanciering (GO)
Met het instrument GO kunnen banken een 50% Staatsgarantie krijgen op 
(middel)grote leningen vanaf € 1,5 mln. Door de verstrekking van een 
Staatsgarantie wordt het risico voor de bank op de ondernemingsfinan-
ciering gereduceerd. Dit vergroot de mogelijkheden om te voorzien in de 
financieringsbehoefte bij het Nederlandse bedrijfsleven. Ter stimulering 
van de kredietverlening aan het bedrijfsleven zijn de voorwaarden voor de 
GO-regeling tijdelijk verruimd. In 2013 is het maximum van de garantie 
verhoogd van € 25 mln naar € 75 mln en is de GO, naast de al bestaande 
mogelijkheid om bankgaranties onder de GO te brengen, ook opengesteld 
voor alternatieve aanbieders van garanties aan bedrijven.
Groeifinancieringsfaciliteit
Met de Groeifinancieringsfaciliteit worden bedrijven geholpen bij het 
aantrekken van risicodragend vermogen door een 50% Staatsgarantie te 
verstrekken op achtergestelde leningen van banken (ten hoogste € 5 mln) 
en op aandelen van participatiemaatschappijen (ten hoogste € 25 mln). 
De Groeifinancieringsfaciliteit kan ondernemingen in een groeifase, bij 
bedrijfsovernames en bij herstructureringen helpen bij het aantrekken van 
risicokapitaal.
Microkredieten
Dit betreft een eenmalige garantie van 80% die is verstrekt aan de Bank 
Nederlandse Gemeenten (BNG) op een lening van € 15 mln ten behoeve 
van de funding van de Stichting Qredits voor het verstrekken van 
microkredieten.
Garantie Scheepsnieuwbouw
Met de Garantieregeling Scheepsnieuwbouwfinanciering kunnen banken 
80% Staatsgarantie krijgen op de nieuwbouwfinanciering van een schip. 
Hierdoor wordt het risico voor de bank op de te verstrekken bouwfinan-
ciering of voorfinanciering gereduceerd. Dit vergroot de kans voor 
Nederlandse scheepswerven om financiering aan te trekken. De sector kan 
door deze regeling beter concurreren met buitenlandse werven die van 
soortgelijke garantieregelingen gebruik kunnen maken.
Artikel 14 Een doelmatige en duurzame energievoorziening
Geothermie
De garantieregeling voor het boren naar aardwarmte steunt ondernemers 
die geologische risico’s van het boren naar aardwarmte willen afdekken.
Provincie Groningen inzake Aldel
Dit betreft een éénmalige garantie verstrekt aan de provincie Groningen 
inzake Aldel.
Tweede Kamer, vergaderjaar 2014–2015, 34 200 XIII, nr. 1 21
