Beleidsartikelen
Arbeids- en kennismigratie
Op 1 april 2014 is de Europese richtlijn Single Permit inzake de enkel-
voudige procedure en de enkelvoudige vergunning geïmplementeerd 
door invoering van de gecombineerde vergunning voor verblijf en arbeid. 
Deze vergunning, die door de IND wordt afgegeven, is een combinatie van 
de tewerkstellingsvergunning en de verblijfsvergunning. Voor het 
arbeidsmarktdeel vraagt de IND advies aan het UWV.
In april 2014 is het voorstel voor de Europese richtlijn inzake de toelating 
en verblijf van seizoenswerkers door het Europees Parlement (EP) en de 
Europese Raad aangenomen. Een eerste aanzet tot implementatie is 
gegeven. In mei is het voorstel voor de richtlijn inzake de toelating en 
verblijf van intra corporate transferees door het EP en de Raad aange-
nomen.
Voor de toelatingsregeling buitenlandse investeerders is veel gedaan aan 
voorlichting om investeerders aan te trekken. Het heeft geresulteerd in 
slechts één aanvraag die is afgewezen en één aanvraag die nog in 
behandeling is.
In 2014 is een wijziging van het Vreemdelingenbesluit 2000 voorbereid in 
verband met de start-up-regeling, die per 1 januari 2015 in werking is 
getreden. Deze nieuwe regeling geeft ambitieuze starters van buiten de 
EU de kans om een tijdelijke verblijfsvergunning in Nederland aan te 
vragen. Met een verblijfsvergunning als «start-up» krijgen ambitieuze 
starters een jaar de tijd om in Nederland een innovatieve onderneming te 
starten. Een voorwaarde is dat ze hierbij begeleid worden door een 
betrouwbare begeleider (facilitator) in Nederland. Daarnaast is een 
communicatieplan gemaakt om de regeling in de markt te zetten.
In december 2014 heeft de Sociaal-Economische Raad het advies over 
arbeidsmigratie vastgesteld. Dit advies dient als referentiekader voor 
eventuele maatregelen om arbeidsmigratie uit andere lidstaten in betere 
banen te leiden en Nederland nog aantrekkelijker te maken voor kennismi-
granten. Een kabinetsreactie volgt in het voorjaar van 2015.
Handhaving Vreemdelingenwet
Criminele vreemdelingen en fraude
De aanpak van criminele en overlastgevende vreemdelingen had in 2014 
de hoogste prioriteit. Daarnaast is veel aandacht besteed aan de aanpak 
van op toelating gerichte fraude. Om hier invulling aan te geven, is de 
samenwerking en informatie-uitwisseling tussen de vreemdelingen- en 
strafrechtketen verbeterd. In maart 2014 is bovendien de Wet biometrie in 
werking getreden waardoor nu systematisch gebruik kan worden gemaakt 
van vingerafdrukken in de strijd tegen (migratie)fraude.
Mensensmokkel
In 2014 is de aanpak van mensensmokkel verder geïntensiveerd. Een 
belangrijke maatregel is de oprichting van de Landelijke Staf Grootschalig 
Bijzonder Optreden (LSGBO). Dit is een samenwerkingsstructuur waarin 
alle relevante organisaties samenwerken op handhaving, opsporing en 
intelligence rondom de aanpak van mensensmokkel van Eritreeërs en 
Syriërs. Deze werkwijze heeft geleid tot onder meer 110 aangehouden 
verdachten en ruim twintig projectmatige mensensmokkelonderzoeken. 
Deze werkwijze zal daarom structureel worden voortgezet.
Tweede Kamer, vergaderjaar 2014–2015, 34 200 VI, nr. 1 92
