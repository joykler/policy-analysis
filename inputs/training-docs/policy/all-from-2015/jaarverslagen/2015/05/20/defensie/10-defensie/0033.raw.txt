Beleidsartikelen
Het CDC had een groot aandeel in de legering en voeding van militairen 
en politie.
In het Paasweekeinde van april 2014 ondersteunde het CLSK met een 
blushelikopter de brandweer bij het bestrijden van een grote brand op de 
Hoge Veluwe. Mede dankzij de inzet van de blushelikopter kreeg de 
brandweer deze brand snel onder controle. In juni van 2014 hebben 
Defensie en het Ministerie van Veiligheid en Justitie, in samenwerking 
met de Veiligheidsregio Noord en Oost Gelderland, een vernieuwd 
convenant voor de inzet van blushelikopters getekend.
Na het neerstorten van de MH-17 in juli 2014 zijn opnieuw grote delen van 
Defensie ingezet. Naast het luchttransport van het CLSK en het gebruik 
van de luchtmachtbasis Eindhoven, zijn militairen van onder meer het 
CLAS, de KMar, de EODD en het CBRN-centrum ingezet in Oekraïne en in 
Nederland in het kader van de ondersteuning van berging en identificatie. 
De Korporaal van Oudheusden kazerne in Hollandsche Rading is ingericht 
als tijdelijk mortuarium en voor de identificatie van slachtoffers. Militairen 
van alle krijgsmachtdelen zijn ook op de vliegbasis Eindhoven ingezet 
voor de ceremonie waarmee de slachtoffers in Nederland zijn ontvangen. 
Ook de officiële herdenking in november 2014 heeft Defensie onder-
steund, onder meer met verbindingsmiddelen.
Ook in het Caribisch deel van het Koninkrijk is Defensie ingezet in 2014. De 
EODD ruimde explosieven en het mariniersdetachement van Sint Maarten 
verleende hulp in het orkaanseizoen. Aan het einde van het jaar onder-
steunde Defensie gedurende maanden het Openbaar Ministerie op 
Curaçao bij de bestrijding van de georganiseerde misdaad.
De Defensie Duik Groep is in 2014 veelvuldig ingezet om onder water naar 
vermiste personen te zoeken. Daarnaast ondersteunden zij Koningsdag in 
Graft de Rijp en andere evenementen rondom het water. Een andere vorm 
van zoekcapaciteit wordt geleverd door de Advanced en Intermediate 
Search Teams van de genie. Deze teams zijn frequent en succesvol ingezet 
ter ondersteuning van de politie bij het zoeken naar bijvoorbeeld wapens, 
munitie, geld en verdovende middelen in verborgen ruimtes.
Tweede Kamer, vergaderjaar 2014–2015, 34 200 X, nr. 1 32
