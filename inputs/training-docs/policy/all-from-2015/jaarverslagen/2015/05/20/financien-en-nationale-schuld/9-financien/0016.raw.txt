Beleidsverslag
E. Garantiefaciliteit bancaire leningen (€ 200 mld.)
In oktober 2008 is de garantieregeling van € 200 miljard voor de uitgifte 
van middellang schuldpapier in het leven geroepen voor banken vanwege 
een gebrekkig functioneren van de kapitaalmarkt voor middellange 
termijnfinanciering. Hierdoor konden financiële instellingen die 
problemen ondervonden bij het aantrekken van financiering op de 
kapitaalmarkt een beroep doen op de garantieregeling. De openstelling 
van het garantieloket is twee keer verlengd, voor het laatst op 1 juli 2010 
tot en met 31 december 2010.
Per 1 januari 2011 is de garantieregeling bancaire leningen gesloten en 
konden er geen aanvragen meer worden ingediend. Ultimo 2013 stond er 
nog een kleine € 10 miljard aan gegarandeerde leningen uit. De laatste 
gegarandeerde lening is begin december 2014 afgelost. Hiermee is de 
garantieregeling definitief afgewikkeld. Over de gehele looptijd, 2008 t/m 
2014, hebben er geen schade-uitkeringen plaatsgevonden. De staat heeft 
in totaal € 1,379 miljard aan premie ontvangen.
F. Stabiliteitsmechanisme
Sinds de inwerkingtreding van het ESM in oktober 2012, is het ESM het 
voornaamste noodfonds. Sinds juli 2013 kunnen de tijdelijke 
noodfondsen, EFSM en EFSF, geen nieuwe leningen meer aangaan. Het 
EFSF verstrekt nog wel de reeds toegezegde leningen van Griekenland. 
Het EFSF en EFSM blijven bestaan totdat de laatste leningen zijn afgelost.
Het ESM heeft in 2014 financiële steun verstrekt aan Cyprus. Portugal 
heeft in het eerste half jaar van 2014 nog steun ontvangen van het EFSM, 
EFSF en het IMF en heeft eind mei 2014 het leningenprogramma 
succesvol verlaten. Griekenland heeft in 2014 financiële steun van het 
EFSF en het IMF ontvangen. Daarnaast is in december 2014 door de 
Eurogroep besloten om het EFSF-programma van Griekenland met twee 
maanden te verlengen tot en met 28 februari 2015, zodat de Griekse 
regering meer tijd heeft om de nog openstaande maatregelen onder de 
vijfde voortgangsmissie af te ronden. Op 27 februari 2015 is, op verzoek 
van de nieuwe Griekse regering, het leningenprogramma van het EFSF 
nogmaals verlengd met vier maanden tot en met 30 juni 2015. 
Griekenland is ook begonnen met de aflossing van de IMF-leningen van 
het eerste leningenprogramma van het IMF. Eind december 2014 had 
Griekenland in totaal circa € 9,2 miljard afgelost aan IMF-leningen. Spanje 
en Ierland hebben eind 2013 de leningenprogramma’s succesvol 
afgerond, er worden geen nieuwe leningen meer verstrekt. Zowel Spanje 
als Ierland hebben in 2014 al een deel van de leningen vervroegd afgelost. 
Spanje heeft in juli 2014 al € 1,6 miljard vervroegd afgelost aan het ESM 
en Ierland heeft in december 2014 al € 9 miljard vervroegd afgelost aan 
het IMF.
Onderstaand een overzicht van de stand van de uitgekeerde leningen door 
het EFSF, EFSM, ESM en het IMF aan Ierland, Portugal, Griekenland, 
Cyprus en Spanje eind 2014.
Tweede Kamer, vergaderjaar 2014–2015, 34 200 IX, nr. 1 15
