Beleidsartikel 5 Jeugd 
1. Algemene beleidsdoelstelling 
Kinderen in Nederland groeien gezond en veilig op, ontwikkelen hun 
talenten en doen mee aan de samenleving. 
2. Rol en verantwoordelijkheid Minister 
Ouders/verzorgers zijn primair verantwoordelijk voor de opvoeding en 
verzorging van hun kinderen. De Minister van VWS is verantwoordelijk 
voor het kader waarbinnen kinderen in Nederland gezond en veilig 
opgroeien, zich ontwikkelen en participeren. Kinderen die in hun 
ontwikkeling worden bedreigd, moeten zorg krijgen en indien nodig in 
bescherming worden genomen.
De Minister is verantwoordelijk voor het wettelijk kader rond zorg voor 
jeugd waarbinnen gemeenten, provincies, grootstedelijke regio’s, lokale 
en landelijke organisaties, Bureaus Jeugdzorg, zorgverzekeraars en 
zorgaanbieders hun verantwoordelijkheden realiseren. Gemeenten zijn op 
grond van de Wet maatschappelijke ondersteuning (Wmo) en de Wet 
publieke gezondheid (Wpg) verantwoordelijk voor het preventief 
jeugdbeleid en het basistakenpakket Jeugdgezondheidszorg. Provincies 
zijn op grond van de Wet op de jeugdzorg verantwoordelijk voor de 
geïndiceerde jeugdzorg. Deze vorm van zorg doet zich voor wanneer 
sprake is van ernstige opgroei- en opvoedproblemen bij jongeren. Op 
grond van de Zorgverzekeringswet (Zvw) respectievelijk de Algemene Wet 
Bijzondere Ziektekosten (AWBZ) vindt financiering plaats van Jeugd- 
geestelijke gezondheidszorg (jeugd-ggz) respectievelijk de zorg voor 
jeugdigen met een licht verstandelijke beperking (jeugd-lvb).
Daarnaast heeft de Minister een bijzondere verantwoordelijkheid voor de 
JeugdzorgPlus. De Minister is rechtstreeks verantwoordelijk voor de 
JeugdzorgPlus, zowel financieel als inhoudelijk. JeugdzorgPlus is een 
intensieve vorm van jeugdzorg voor jongeren met ernstige gedragspro-
blemen die zich aan de noodzakelijke behandeling dreigen te onttrekken. 
Het betreft hulp met dwang en drang voor jongeren voor wie een 
machtiging gesloten jeugdzorg is afgegeven door een kinderrechter.
Voorts hecht de Minister een belang aan het in stand houden van een 
landelijke kennisinfrastructuur vanwege de systeemverantwoordelijkheid 
van het Rijk. Het gaat om het monitoren van en kennis voor beleidsont-
wikkeling, -implementatie en zorgvernieuwing rond het stelsel van 
jeugdvoorzieningen.
Ten aanzien van de verschillende onderdelen op het terrein van de zorg 
voor jeugd heeft de Minister van VWS uiteenlopende rollen van stimu-
leren, financieren, regisseren tot (doen) uitvoeren (zie tabel). De rol en 
invulling daarvan verschilt per terrein en hangt af van de taken en 
bevoegdheden van andere actoren die ieder vanuit hun eigen rol 
bijdragen aan de doelstellingen op het terrein van de jeugdzorg.
De Inspectie Jeugdzorg (IJZ) is verantwoordelijk voor het uitvoeren van 
onafhankelijk toezicht op de jeugdzorg. De uitgaven voor de IJZ staan 
verantwoord op artikel 10 Apparaatsuitgaven.
Tweede Kamer, vergaderjaar 2014–2015, 34 200 XVI, nr. 1 76
