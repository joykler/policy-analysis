Beleidsartikel 8 Tegemoetkoming specifieke kosten 
1. Algemene beleidsdoelstelling 
Zorg dragen voor een tegemoetkoming in de kosten van premie van de 
zorgverzekering en inkomensondersteuning voor mensen die geconfron-
teerd worden met meerkosten als gevolg van een handicap of chronische 
ziekte. 
2. Rol en verantwoordelijkheid Minister 
De Zorgtoeslag is een inkomensafhankelijke tegemoetkoming van het Rijk 
in de kosten van de premie van de zorgverzekering en valt als zodanig 
onder de Algemene wet inkomensafhankelijke regelingen (Awir). De 
Minister van VWS is verantwoordelijk voor de vaststelling van de hoogte 
van de Zorgtoeslag en de vormgeving van het stelsel van wet- en 
regelgeving. Dit hangt samen met de verantwoordelijkheid van de 
Minister van VWS voor betaalbare zorg.
De Minister van Financiën is wettelijk verantwoordelijk gesteld om de 
zorgtoeslag uit te voeren.
De uitvoering van de zorgtoeslag is opgedragen aan de Belastingdienst. 
Dit is vastgelegd in de Wet op de Zorgtoeslag. In het jaarverslag van het 
Ministerie van Financiën en het beheersverslag van de Belastingdienst 
wordt over de uitvoering van de zorgtoeslag verantwoording afgelegd.
De Wet tegemoetkoming chronisch zieken en gehandicapten (Wtcg) regelt 
een tegemoetkoming voor chronisch zieken en gehandicapten die 
geconfronteerd worden met meerkosten als gevolg van hun aandoening. 
Het gaat om een forfaitaire regeling, die automatisch wordt uitgekeerd. De 
forfaitaire regeling is idealiter zo vorm gegeven dat de rechthebbenden 
automatisch geselecteerd en bereikt worden. De automatische selectie 
wordt nagestreefd door het hanteren van afbakeningscriteria die 
gebaseerd zijn op het zorggebruik en de zorgvraag op grond van de 
Algemene Wet Bijzondere Ziektekosten (AWBZ), de Zorgverzekeringswet 
(Zvw) en de Wet maatschappelijke ondersteuning (Wmo). Het zorggebruik 
wordt gezien als aanwijzing of iemand een bepaalde aandoening en/of 
handicap heeft die leidt tot meerkosten en daarmee of iemand recht heeft 
op een forfaitaire tegemoetkoming. De Minister van VWS is verantwoor-
delijk voor de vaststelling van het niveau van de forfaitaire tegemoet-
koming en de vormgeving van het stelsel van wet- en regelgeving. Dit 
hangt samen met de verantwoordelijkheid van de Minister van VWS voor 
betaalbare zorg.
In de Wtcg is het Centraal Administratie Kantoor (CAK) belast met de 
vaststelling van het recht op en de hoogte van de tegemoetkoming. De 
Minister van VWS is verantwoordelijk voor de sturing en het toezicht op 
een rechtmatige, doelmatige en doeltreffende uitvoering van deze 
regeling door het CAK.
Met de invoering van de Wet tegemoetkoming chronisch zieken en 
gehandicapten per 1 januari 2009 is in de Wet inkomstenbelasting 2001 de 
regeling tegemoetkoming buitengewone uitgaven (TBU-regeling) 
vervangen door de regeling tegemoetkoming specifieke zorgkosten 
(TSZ-regeling). De TSZ-regeling is een tegemoetkomingsregeling voor 
personen die in de inkomstenbelasting hun uitgaven voor specifieke 
zorgkosten als gevolg van heffingskortingen niet of niet geheel kunnen 
verzilveren.
Tweede Kamer, vergaderjaar 2014–2015, 34 200 XVI, nr. 1 95
