Handhaafbaarheidstoetsen
Het is belangrijk dat de inspectie nieuwe wet- en regelgeving van OCW in de praktijk goed kan handhaven. 
Daarom toetsen wij voorgenomen regelgeving altijd eerst op werkbaarheid. In 2014 hebben we voor het 
funderend onderwijs (basis- en voortgezet onderwijs) 61 handhaafbaarheidstoetsen uitgevoerd. Voor de 
sectoren mbo en hoger onderwijs hebben we 41 handhaafbaarheidstoetsen uitgevoerd. 
 2.3 Belangrijke ontwikkelingen in het toezicht
 2.3.1 Geïntegreerd risicomodel
De Onderwijsinspectie houdt toezicht op bestuursniveau. In 2014 hebben we hiervoor het geïntegreerd 
bestuurstoezicht (GBT) ingevoerd als de standaard werkwijze in ons huidige risicogerichte toezicht. 
Daarbij kijken we zowel naar de kwaliteit van het bestuur als naar de financiële situatie. We betrekken bij 
ons toezicht ook mogelijke (toekomstige) risico’s op een groter aantal domeinen. Dit bestuursoverzicht 
actualiseren we meerdere keren per jaar. Zo komen mogelijke risico’s eerder in beeld en kunnen wij zo 
nodig eerder nader onderzoek doen of interveniëren.
 2.3.2 Toezicht op bestuurlijk handelen
In 2014 hebben we in de meeste onderwijssectoren een of meer onderzoeken naar bestuurlijk handelen 
uitgevoerd. Dit is onderdeel van ons zogeheten escalatie-instrumentarium. Onderzoek naar bestuurlijk 
handelen doen we meestal naar aanleiding van een ernstig incident, langdurig achterblijvende onderwijs-
kwaliteit en/of ernstige financiële problemen.
Ons toezicht op bestuurlijk handelen heeft er in 2014 toe geleid dat enkele instellingen maatregelen 
hebben getroffen. Het ging dan bijvoorbeeld over de samenstelling van het bestuur of de raad van 
toezicht, de aansturing en de kwaliteitsborging. In enkele gevallen hebben we sancties opgelegd. In één 
geval heeft de staatssecretaris van OCW een aanwijzing gegeven aan een bestuur en een school gesloten. 
 2.3.3 Differentiatie in het toezicht
Het risicogerichte toezicht is effectief: het zet (zeer) zwakke scholen aan tot actie. Daardoor is het aantal 
zwakke en zeer zwakke scholen de afgelopen jaren sterk afgenomen. De komende jaren willen we met ons 
toezicht álle scholen in Nederland stimuleren om zich te verbeteren, dus ook de scholen die al basiskwaliteit 
of meer laten zien. Dit noemen we ‘gedifferentieerd toezicht’. We gaan daarbij uit van drie toezichtlijnen:
•  de basiskwaliteit blijven bewaken;
• beter onderwijs bevorderen op alle scholen;
• school- en sectoroverstijgende vraagstukken oplossen.
Toezicht in transitie
De minister heeft de Tweede Kamer in maart 2014 per brief (‘Toezicht in transitie’) geïnformeerd over ons 
plan om het toezicht te differentiëren. Sinds begin 2014 werken we aan dit nieuwe instrumentarium. Het 
gaat vooral om:
• een gemeenschappelijk en globaler waarderingskader;
• vernieuwingen in de voorbereiding en uitvoering van ons onderzoek op de scholen;
•  vernieuwingen in de manier waarop we scholen en besturen feedback geven (tijdens het onderzoek en 
in de kwaliteitsprofielen die op onze website komen te staan);
•  een goede manier om met kwaliteitszorginformatie van scholen en besturen om te gaan;
•  de monitoring en evaluatie van de pilots.
Organisatie
Om de vernieuwingen kracht bij te zetten, hebben we in 2014 een Innovatieplatform ingesteld dat werkt 
aan de ontwikkeling van het toezicht en dat de besluitvorming daarover voorbereidt. Ook zijn we in 2014 
gestart met de Academie voor onderwijstoezicht. Zo willen we de noodzakelijke professionalisering van 
onze medewerkers organiseren. 
7
