Voorwoord
Effectief toezicht voor beter onderwijs. Dat is waar de Inspectie van het Onderwijs dagelijks aan werkt. 
Met ongeveer 275 inspecteurs houden we toezicht op de kwaliteit en de financiën van meer dan 8.000 
onderwijsinstellingen in Nederland. We kijken daarbij naar individuele scholen, maar ook naar het 
onderwijsstelsel als geheel. We doen onderzoek naar speciale thema’s, in 2014 bijvoorbeeld naar de 
kwaliteit van het basisschooladvies en de kwaliteit van schoolleiders in primair onderwijs, voortgezet 
onderwijs en speciaal onderwijs. En we maken het jaarlijkse verslag over de ‘staat van het onderwijs’ 
(Onderwijsverslag 2013/2014).
Ons toezicht is niet statisch maar steeds in ontwikkeling. In 2014 hebben we het toezicht op kwaliteit en 
financiën verder geïntegreerd zodat deze onderwerpen altijd in samenhang worden bekeken. We hebben 
onze methode voor onderzoeken naar bestuurlijk handelen verder uitgewerkt en ingezet bij een aantal 
specifieke, ernstige situaties. Het bleek een belangrijk en effectief instrument. Ook zijn we gestart met de 
pilots gedifferentieerd en stimulerend toezicht. Hier werken we de komende twee jaar aan verder. We 
ontwikkelen daarbij ook een gezamenlijk toezichtskader voor het primair onderwijs, speciaal onderwijs, 
voortgezet onderwijs en mbo. Dit allemaal voor de bevordering van de kwaliteit en de doorlopende 
leerlijnen in het onderwijs voor alle leerlingen. Ook in het toezicht.
Het Onderwijsverslag gaat over de ‘staat van het onderwijs’ in Nederland. Daarin zult u zien dat ook de 
ontwikkelingen in het onderwijs niet stilstaan. Ik beveel het van harte bij u aan. Dit jaarverslag gaat over 
de organisatie van de onderwijsinspectie. Over het werk en onze medewerkers. Werk dat we met 
overgave doen en dat niet goed mogelijk zou zijn zonder de betrokkenheid van al die mensen in de 
dagelijkse onderwijspraktijk met hart voor onderwijs.
Inspecteur-generaal van het Onderwijs, 
drs. Monique Vogelzang
