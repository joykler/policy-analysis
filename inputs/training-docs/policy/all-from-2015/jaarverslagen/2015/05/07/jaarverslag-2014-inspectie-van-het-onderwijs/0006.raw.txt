2  Missie, visie, toezichttaken en 
ontwikkelingen in het toezicht
 2.1 Missie en visie
Effectief toezicht voor beter onderwijs, dat is onze missie. Alle leerlingen en studenten in Nederland 
hebben recht op goed onderwijs. Daar willen wij met ons toezicht aan bijdragen. We willen bevorderen 
dat het Nederlandse onderwijsstelsel goed functioneert. Daarnaast willen we het onderwijsveld informe-
ren en stimuleren. Dit doen we door toezicht te houden op individuele scholen, besturen en het onder-
wijsstelsel als geheel. 
Met ons stelselonderzoek brengen we de kwaliteit van het gehele Nederlandse onderwijs in beeld (zie 
paragraaf 3.1.4). Hiermee willen we belangrijke ontwikkelingen en problemen aan de orde stellen voor 
politiek en samenleving.
Ons toezicht op scholen en instellingen is risicogericht. Dat betekent dat we ons in de eerste plaats 
richten op scholen waar we risico’s zien. Natuurlijk zijn de instellingen zelf verantwoordelijk voor hoe ze 
het doen. Bij scholen die goed onderwijs verzorgen, doet de inspectie een stap terug. Wij komen in beeld 
bij onvoldoende resultaten, onderpresteren of zorgelijke signalen. We maken dan afspraken met het 
bestuur over verbetering van de kwaliteit. Daarbij gaan we ook na of scholen zich houden aan de regels 
op het gebied van onderwijs en financiën. Als dat nodig is, treden we handhavend op. 
In de toekomst willen we ons toezicht verbreden: we willen nadrukkelijk álle scholen in Nederland 
stimuleren om zich te verbeteren. In 2014 zijn we daarom gestart met pilots ‘gedifferentieerd toezicht’ 
(zie paragraaf 2.3.3).
 2.2 Taken
In de Wet op het onderwijstoezicht (WOT) zijn de taken van de inspectie vastgelegd. Wij beoordelen en 
bevorderen:
•   de onderwijskwaliteit (inclusief de kwaliteit van het onderwijspersoneel), en de kwaliteit van de 
regionale expertisecentra en de kenniscentra beroepsonderwijs bedrijfsleven (kbb’s); 
 •  de naleving van de voorschriften die gebaseerd zijn op een onderwijswet; 
 •  de kwaliteit van het stelsel voor hoger onderwijs, inclusief het accreditatiestelsel; 
 •  de financiële rechtmatigheid em continuïteit; 
 •  de rechtmatigheid en de doeltreffendheid van de manier waarop gemeenten hun taken uitvoeren op 
het gebied van de kinderopvang en de peuterspeelzalen. 
De inspectie beoordeelt ook de kwaliteitsvoorwaarden van de voorschoolse educatie op peuterspeelzalen 
en kindercentra.
De WOT schrijft verder voor dat we rapporteren over de ontwikkeling van het onderwijs. Ook rapporteren 
we over de manier waarop de instellingen, de regionale expertisecentra en de kbb’s hun taken uitvoeren, 
en dan in het bijzonder over de kwaliteit daarvan. Daarnaast verrichten we andere taken die door wet- en 
regelgeving aan ons zijn opgedragen.
