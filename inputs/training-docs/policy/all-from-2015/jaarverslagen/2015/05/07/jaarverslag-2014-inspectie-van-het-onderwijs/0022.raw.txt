Resultaten instellingsbezoeken 2014
We hebben in totaal tien volledige dagscholen bezocht, waarvan twee voor voortgezet onderwijs. 
Daarnaast bezochten we een nieuwe instelling voor afstandsonderwijs (het vak Nederlands op het niveau 
van basis- en voortgezet onderwijs). Ook bezochten we 35 NTC-scholen in het basisonderwijs en 14 in het 
voortgezet onderwijs. 
In het algemeen is het voor NTC-scholen voor voortgezet onderwijs makkelijker om aan de basiskwaliteit 
te voldoen dan voor NTC-scholen voor basisonderwijs, onder meer omdat het aantal lesuren in het 
voortgezet onderwijs niet veel lager is dan in Nederland. NTC-scholen voor basisonderwijs moeten veel 
meer (gerichte) keuzes maken in hun leerstof- en onderwijsaanbod. Bovendien gaat het daarbij om 
basisvaardigheden als leren lezen, woordenschatuitbreiding en spelling, terwijl de leerlingen dit alles 
tegelijkertijd ook in de dagschooltaal leren. Van de 35 bezochte NTC-scholen voor basisonderwijs konden 
we bij 5 scholen die aangepast toezicht hadden, overgaan op basistoezicht. Drie van de bezochte 
NTC-scholen hebben aangepast toezicht gekregen vanwege onvoldoende kwaliteit.
 3.1.5.5 Internationale scholen in Nederland
Bekostigd internationaal onderwijs
We houden ook toezicht op het Internationaal Georiënteerd Basisonderwijs (IGBO) en het Internationaal 
Georiënteerd Voortgezet Onderwijs (IGVO) in Nederland. Het gaat hier om Nederlandse scholen met een 
internationale afdeling. Deze scholen verzorgen Engelstalig onderwijs aan kinderen die (tijdelijk) in 
Nederland zijn.
Scholen onder de Regeling aanwijzing internationale en buitenlandse scholen
Sinds 2012 houden we toezicht op de niet-bekostigde internationale scholen in Nederland. Het gaat om 
scholen die geaccrediteerd zijn door een internationale onderwijsorganisatie of onder toezicht staan vanuit 
het land van herkomst. Op deze scholen houden we uitsluitend toezicht op de Nederlandse taallessen aan 
leerlingen met een Nederlands paspoort. In 2013 zijn we gestart met een inventariserende ronde.
 3.1.5.6 Europese scholen 
Een Raad van Inspecteurs houdt toezicht op veertien Europese scholen. Deze raad accrediteert ook 
nationale scholen in Europa die het predicaat Europese School willen voeren. Momenteel zijn dit er 
negen. Elke lidstaat van de Europese Unie is in de raad vertegenwoordigd met twee inspecteurs. Zij 
vervullen (mede) de rol van werkgever van de docenten die door hun land gedetacheerd zijn. 
In 2014 hebben deze inspecteurs op zeven scholen negentien door Nederland gedetacheerde leraren, 
twee adjunct-directeuren en een directeur beoordeeld en waren ze betrokken bij de werving van vier 
nieuwe leraren. Verder hebben ze de examens muziek en Nederlands samengesteld. Ook hebben we 
gewerkt aan de ontwikkeling van beleid over ‘assessment’, ‘early education’ en ‘continuous pedagogical 
development’.
 3.1.5.7 Caribisch Nederland
Sinds 2011 houden we toezicht op de scholen en instellingen op Bonaire, Sint Eustatius en Saba. In 2014 
hebben we tijdens twee toezichtreizen in totaal 22 onderzoeken uitgevoerd en 24 controles en voort-
gangsgesprekken gedaan. 
Tijdens het bezoek in het najaar hebben we met nagenoeg alle stakeholders overleg gevoerd over de 
ontwikkelingen in het onderwijs op de eilanden. 
Begin 2014 hebben we een themarapport afgerond over de ontwikkeling van het onderwijs in Caribisch 
Nederland in de periode 2010-2013. In oktober 2014 was dit onderwerp van een algemeen overleg in de 
Tweede Kamer. 
We hebben verder een bijdrage geleverd aan het samenwerkingsproject met de onderwijsinspecties van 
Curaçao, Aruba en Sint Maarten.
22
