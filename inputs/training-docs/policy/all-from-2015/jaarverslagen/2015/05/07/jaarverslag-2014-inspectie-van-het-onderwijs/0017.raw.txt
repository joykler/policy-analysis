We hebben een themaonderzoek uitgevoerd naar de financiële positie van vrijescholen. Vijf andere 
themaonderzoeken zijn in 2014 gestart en lopen nu nog, namelijk naar: 
• implementatie van de continuïteitsparagraaf;
• prospectief toezicht/early warning;
• kwetsbare besturen;
• doordecentralisatie van huisvesting in het funderend onderwijs;
• financiële aspecten van krimp.
Daarnaast zijn we eind 2014 een project gestart om de samenwerking tussen de inspectie en de raden 
van toezicht te versterken. We doen dit samen met de Vereniging van Toezichthouders in 
Onderwijsinstellingen (VTOI). 
Middelbaar beroepsonderwijs en hoger onderwijs
Ook voor het mbo en het hoger onderwijs hebben we in 2014 de analyse van de jaarstukken over 2012 
afgerond. Op basis van deze analyse is bij 14 instellingen een nader onderzoek uitgevoerd. Daarnaast 
hebben we 23 mbo-instellingen mede vanuit financieel perspectief onderzocht als onderdeel van de 
Staat van de instelling. 
We hebben de in juli 2014 beschikbaar gekomen jaarstukken 2013 voor alle mbo- en hogeronderwijsin-
stellingen proportioneel geanalyseerd. Daarbij hebben we in alle gevallen de continuïteitsparagraaf 
betrokken. Bij 11 instellingen hebben we nadere informatie opgevraagd.
Begin 2014 stonden zeven mbo-instellingen onder aangepast financieel continuïteitstoezicht. Gedurende 
het jaar is bij drie instellingen het aangepast toezicht opgeheven.
 
We hebben een themaonderzoek uitgevoerd naar derivaten in het mbo. Over twee andere themaonder-
zoeken (publiek/privaat en quick scan op deelnemersregistratie) publiceren we in het voorjaar van 2015 
rapporten.
Financieel rechtmatigheidstoezicht funderend onderwijs
In het funderend onderwijs hebben we 8 rechtmatigheidsonderzoeken afgerond, de jaarrekeningen 2012 
van 630 besturen geanalyseerd op rechtmatigheid en ongeveer 150 samenwerkingsverbanden passend 
onderwijs onderzocht. Van de instellingen in het funderend onderwijs staan er 22 onder aangepast 
financieel toezicht. Bij het onderzoek van de jaarrekeningen constateerden we vier mogelijke overschrij-
dingen van de inkomensnorm; deze waren eind 2014 nog in vooronderzoek.
We hebben in 2014 twee keer een bezoek gebracht aan Caribisch Nederland, voor onderzoeken bij de 
vijftien scholen die onder ons toezicht vallen (zie paragraaf 3.1.5.7). 
We zijn een themaonderzoek gestart naar ‘rijke besturen’. Dit onderzoek is een vervolg op een eerder 
onderzoek (2010-2012) onder vierhonderd besturen naar aanleiding van het rapport van de commissie 
Vermogensbeheer Onderwijsinstellingen (ook wel: commissie Don). 
Verder hebben we de controle op de leerlingentelling en de toepassing van de gewichtenregeling in het 
basisonderwijs gecoördineerd. Deze taak is met ingang van 2015 overgedragen aan het ministerie van 
OCW. 
Financieel rechtmatigheidstoezicht middelbaar beroepsonderwijs en hoger onderwijs
In het mbo en het hoger onderwijs hebben we drie rechtmatigheidsonderzoeken afgerond. Twee roc’s 
zijn nog in onderzoek. Daarnaast zijn twee onderzoeken naar naleving van de Wet normering topinkomens 
(WNT) in een afrondende fase. Twee dossiers zijn nog in onderzoek. We hebben alle jaarrekeningen 2012 
afgehandeld. Bij 48 jaarrekeningen gaven de verklaringen en rapportages van de instellingsaccountant 
aanleiding tot nader onderzoek.
