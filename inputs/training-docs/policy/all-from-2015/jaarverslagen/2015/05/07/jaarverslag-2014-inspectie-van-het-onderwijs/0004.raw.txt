1 Inleiding
In dit jaarverslag over het jaar 2014 legt de inspectie verantwoording af over de uitoefening van het 
toezicht en het financieel beheer. In dit inleidende hoofdstuk maken we duidelijk waarin het 
jaarverslag afwijkt van ons jaarlijkse Onderwijsverslag, hoe wij onze eigen kwaliteit in de gaten 
houden en hoe de inspectie zich verhoudt tot het ministerie van Onderwijs, Cultuur en Wetenschap 
(OCW).
 1.1 Effectief toezicht voor beter onderwijs
Effectief toezicht voor beter onderwijs, dat is de missie van de Inspectie van het Onderwijs. We willen 
voorkomen dat scholen door het ijs zakken en we willen beter onderwijs over de hele linie stimuleren. 
Ons toezicht willen we modern vormgeven, vanuit een zo breed mogelijk beeld van de instellingen die 
het onderwijs verzorgen. Daarbij willen we ons op alle onderwijsinstellingen richten, niet alleen op de 
zwakke en zeer zwakke. 
Met ons toezicht willen we dus zorgen dat de kwaliteit van het onderwijs stijgt. Dat bepaalt onze 
activiteiten en de richting waarin we ons toezicht – in samenspraak met de politiek – ontwikkelen.
 1.2 Relatie tussen jaarverslag en Onderwijsverslag
Dit jaarverslag komt uit tegelijk met het verslag over de staat van het Nederlandse onderwijs (het 
Onderwijsverslag). In het Onderwijsverslag beschrijven we de belangrijkste ontwikkelingen in het 
Nederlandse onderwijs. We doen dit zo veel mogelijk in meerjarig en ook in internationaal perspectief. 
Het jaarverslag gaat over de inspectie zelf: over hoe we werken, over de mensen die het werk doen, over 
de bedrijfsvoering en over de ontwikkelingen in onze organisatie. Het jaarverslag bevat ook een financieel 
jaarverslag. 
 1.3 Kwaliteitszorg
De inspectie beoordeelt de kwaliteit en kwaliteitszorg van onderwijsinstellingen. Daarom vinden we dat 
we ook kritisch moeten kijken naar ons eigen werk.
Sinds 2004 werken we met vormen van auditing. Van 2007 tot 2011 waren we geaccrediteerd tegen de 
ISO 17020-norm, een kwaliteitsnorm speciaal voor inspectieorganisaties. Vervolgens hebben we een 
kwaliteitsmanagementsysteem ingevoerd dat is gebaseerd op de ISO 9001-norm. Dit is een algemene, 
veelgebruikte standaard die eisen stelt aan het kwaliteitsbeleid van organisaties. Eind 2012 zijn we tegen 
deze norm gecertificeerd. Deze status geldt drie jaar.
Effectiviteit kwaliteitsmanagementsysteem
In 2014 hebben we op basis van ISO 9001 onze jaarlijkse directiebeoordeling uitgevoerd. De conclusie is 
dat het kwaliteitsmanagementsysteem geschikt en effectief is. Dat blijkt uit de verbetermaatregelen die 
we hebben doorgevoerd naar aanleiding van de interne audits en evaluaties. Wat nog beter kan is 
projectmatig werken. In 2014 hebben we hiervoor maatregelen genomen. 
4
