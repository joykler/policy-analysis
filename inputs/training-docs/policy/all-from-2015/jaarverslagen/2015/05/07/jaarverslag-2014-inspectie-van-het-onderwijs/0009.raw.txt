suggereerde de raad het Onderwijsverslag elk jaar aan meerdere groepen expliciet aan te bieden, 
bijvoorbeeld aan een regio of aan de onderwijswethouders in Nederland.
Meerjarenbeleid
In 2014 heeft de inspectie een meerjarenperspectief geformuleerd, waarin vooral de ontwikkeling van 
risicogericht naar gedifferentieerd toezicht een rol speelt. Belangrijk daarbij is samenwerking met het 
onderwijsveld: co-creatie. De Raad van Advies adviseerde aandacht te geven aan verwachtingen-
management. Uiteindelijk is het immers de inspectie die keuzes moet maken en die bevindingen en 
oordelen publiceert. De raad vroeg ook aandacht voor communicatie (vaker en beter vertellen wat je 
doet) en voor realisme, gelet op de beschikbare capaciteit. Verder adviseerde de raad onderscheid te 
maken tussen verschillende soorten besturen: grote besturen vragen een andere benadering dan 
eenpitters.
Jaarwerkplan 2015
De Raad van Advies adviseerde om de expertise die er in Nederland is over allerlei zaken optimaal te 
benutten en zo het eigen onderzoek te beperken. Ook adviseerde de raad substantieel aandacht te geven 
aan passend onderwijs, dat volgens de raad in het veld als groot experiment wordt ervaren. 
Het initiatiefwetsvoorstel-Bisschop 
Doel van het initiatiefwetsvoorstel-Bisschop is een ‘doelmatiger regeling van het onderwijstoezicht’.  
De Raad van Advies adviseerde de inspectie om naar de Tweede Kamer een helder standpunt in te nemen 
over dit voorstel. Het gedifferentieerd toezicht waar de inspectie naartoe wil, is gericht op de ontwikkeling 
van professionele autonomie. De bedoeling is dat een verbetercultuur ontstaat waarin scholen hun 
professionele ruimte nemen, waarin ze visie en ambitie tonen. Volgens de raad zou het initiatiefwets-
voorstel ertoe leiden dat scholen zich vooral richten op naleving van de wettelijke voorschriften. De raad 
adviseerde verder om de toezichtkaders periodiek te herijken en om de wettelijke eisen aan scholen 
tegen het licht te houden.
Onderwijsaanbod van buiten de bekende onderwijsinstellingen
Met de Raad van Advies hebben we ook gesproken over de snelle ontwikkeling op het terrein van 
MOOC’s, ofwel Massive Open Online Courses, en dergelijke. Het ging vooral over de vraag wat deze 
ontwikkeling betekent voor het civiel effect van opleidingen en diploma’s, en over nieuwe vormen van 
concurrentie die zullen ontstaan.
