3 Het toezicht van de inspectie
 3.1 Werkwijze
 3.1.1 Instellingstoezicht
We oefenen toezicht uit op de onderwijskwaliteit bij de Nederlandse onderwijsinstellingen, met uitzon-
dering van het hoger onderwijs. Daar kennen we de Nederlands-Vlaamse Accreditatieorganisatie (NVAO) 
en vullen NVAO en inspectie elkaar aan. In het middelbaar beroepsonderwijs houden we, behalve op de 
onderwijskwaliteit, ook toezicht op de examenkwaliteit. De oordelen van de inspectie zijn openbaar.
Jaarlijkse risicoanalyse
Jaarlijks onderzoeken we elke instelling (op afstand) door middel van een risicoanalyse. Daarbij kijken we 
naar mogelijke risico’s op het gebied van onderwijskwaliteit en financiële continuïteit. Als het risicobeeld 
daartoe aanleiding geeft, gaan we daarover in gesprek met het bestuur. Vervolgens bepalen we welke 
onderdelen we willen onderzoeken. Dat kan gaan over kwaliteit en financiën, en zo nodig ook over het 
bestuurlijk handelen (zie paragraaf 2.3.2). 
Periodiek bezoek
Ons toezicht is risicogericht. Wel bezoeken we elke school minimaal eenmaal in de vier jaar. De aard van 
het onderzoek dat we dan doen varieert. Het kan bijvoorbeeld gaan om een (steekproef)onderzoek over 
een bepaald onderwerp of om een standaardonderzoek naar resultaten, zorg en begeleiding, en 
kwaliteitszorg. Bij het standaardonderzoek controleren ook de naleving van wettelijke eisen.
In het middelbaar beroepsonderwijs werkt het anders: daar voeren we driejaarlijks bij elke instelling een 
instellingsanalyse uit. Daaruit maken we de ‘Staat van de instelling’ op, op het gebied van (examen)
kwaliteit, financiën en naleving van regelgevingen (zie paragraaf 3.1.1.4). 
Intensivering toezicht bij tekortkomingen
Als we tekortkomingen signaleren (bijvoorbeeld in de onderwijskwaliteit, de financiële continuïteit en de 
naleving van regelgeving, al dan niet in combinatie), dan intensiveren we ons toezicht. Als de kwaliteit 
van het onderwijs op een school op meerdere onderdelen ernstig tekortschiet, dan noemen we de school 
(of opleiding) ‘zwak’ of ‘zeer zwak’. Ons toezicht is erop gericht dat het bestuur de tekortkomingen zo 
snel mogelijk opheft. 
Als een school of instelling de regelgeving niet naleeft, kunnen we in bepaalde gevallen sancties 
opleggen.
Toezicht op (financiële) rechtmatigheid
Behalve op de onderwijskwaliteit, de naleving van regelgeving en de continuïteit van het onderwijs, 
houden we ook zogeheten financieel rechtmatigheidstoezicht. Instellingsaccountants controleren de 
bekostigingsgegevens en de jaarstukken van instellingen. In alle onderwijssectoren doen we reviews op 
deze controles. We onderzoeken ook mogelijke andere onrechtmatigheden en geven zo nodig opdracht 
tot correctie. Bij financiële onrechtmatigheid is bij bekostigde instellingen de Beleidsregel financiële 
sancties van kracht. Dit is een besluit van de minister van OCW.
10
