—
—
← →
—
—
Voorwoord
Beste lezer,
De Nederlandse staat heeft van meer dan dertig bedrijven met een groot publiek belang de 
aandelen helemaal of gedeeltelijk in handen. Het gaat om ondernemingen die belangrijk zijn 
voor de Nederlandse economie, zoals Schiphol dat vorig jaar 55 miljoen reizigers heeft verwerkt. 
Maar ook om het Rotterdamse havenbedrijf, waar jaarlijks zo’n 450 miljoen ton goederen 
passeren. Of om de NS, die dagelijks meer dan een miljoen mensen naar hun bestemmingen 
brengt. 
De staatsdeelnemingen functioneren als zelfstandige bedrijven met een eigen leiding. Die moet 
de publieke opdracht met grote zorgvuldigheid uitvoeren en tegelijkertijd het bedrijf voldoende 
rendement laten behalen om investeringen mogelijk te maken en de continuïteit zeker te stellen. 
De staatsdeelnemingen hebben dus een grote verantwoordelijkheid en moeten deze maat­
schappelijk verantwoord oppakken. De samenleving mag van hen een voorbeeldrol verwachten. 
De staat vervult actief de hem als aandeelhouder toekomende rol. We zijn in een continue 
dialoog met de staatsdeelnemingen om ervoor te zorgen dat zij financieel gezond zijn en op 
verantwoorde wijze invulling kunnen geven aan hun publieke opdracht. Daarbij is de sturings­
filosofie uit de Nota Deelnemingenbeleid uit 2013 leidend. We kijken nu actiever dan voorheen 
naar de vraag of de juiste mensen aan het roer staan, of grote investeringen verstandig zijn, of  
de vermogenspositie gezond is en of bestuurders en commissarissen een passende beloning 
krijgen. De overheid is betrokken bij essentiële onderwerpen, zonder op de stoel van de 
 bestuurder te gaan zitten. En maakt ieder jaar een overkoepelend jaarverslag over alle 
 staatsdeelnemingen. 
Het jaarverslag geeft antwoord op de vraag hoe de staat in 2014 de rol als aandeelhouder heeft 
vormgegeven. Verder werpt dit jaarverslag een helder licht op hoe het de staatsdeelnemingen  
in dat jaar is vergaan. Zo beschrijft het onder meer hoe de Staatsloterij te kampen kreeg met 
omzetverlies en hoe het bedrijf het tij probeert te keren. Tegelijkertijd laat het zien dat Holland 
Casino succesvol heeft ingegrepen in de bedrijfsvoering en daardoor na een zware tijd weer 
winst maakt. En dat Tennet met nieuwe investeringen in eigen land en in Duitsland de leverings­
zekerheid en betrouwbaarheid voor de klant vergroot. Bij al deze gebeurtenissen heeft de 
overheid in meer of mindere mate gebruik gemaakt van de zeggenschap als aandeelhouder. 
Bij de samenstelling van dit jaarverslag is rekening gehouden met de aanbevelingen van de 
Algemene Rekenkamer uit zijn recente rapport over staatsdeelnemingen. Qua vormgeving en 
inhoud zijn de nodige verbeteringen doorgevoerd. Ook is extra zorg besteed aan het grafisch 
presenteren van de financiële gegevens. Alle deelnemingen komen uitgebreid aan de orde,  
ook als de aandeelhoudersrol bij een ander departement dan het ministerie van Financiën ligt. 
Het resultaat is een informatief en overzichtelijk jaarverslag. Ik wens u dan ook veel plezier  
met het lezen daarvan. 
Tot slot wil ik op deze plaats graag alle medewerkers van de staatsdeelnemingen die zich 
volledig hebben ingezet om hun maatschappelijke rol zo goed mogelijk te vervullen, hartelijk 
bedanken!
Jeroen Dijsselbloem
Minister van Financiën
Jaarverslag Beheer Staatsdeelnemingen 2014    |
