—
—
← →
—
—
1 Inleiding
Voor u ligt het Jaarverslag Beheer Staatsdeelnemingen 2014. Het beschrijft hoe de staat  
het aandeelhouderschap bij de verschillende staatsdeelnemingen het afgelopen jaar heeft 
uitgeoefend. Dit jaarverslag wordt u aangeboden door de minister van Financiën, die  
verantwoordelijk is voor het aandeelhouderschap in de staatsdeelnemingen.  
In 2015 heeft de Algemene Rek enkamer het rapport ‘De Staat als aandeelhouder’ gepresenteerd, 
met daarin enkele aanbevelingen ter verbetering van de verslaglegging over de deelnemingen.  
In lijn met de kabinetsreactie zijn de aanbevelingen zoveel mogelijk overgenomen in dit jaar­
verslag. Het streven is om de informatiewaarde en de toegankelijkheid van de informatie  
in iedere editie verder te verbeteren. In dit jaarverslag is bijvoorbeeld de informatie over de 
beleidsdeelnemingen uitgebreid en wordt er meer toelichting gegeven op aan de aandeelhouder 
voorgelegde investeringen van deelnemingen. Daarnaast worden de financiële gegevens  
meer grafisch gepresenteerd. Ook treft u de laatste stand van zaken aan van de voorgenomen 
wijziging van de statuten, de invoering van het normrendement en de periodieke evaluatie van 
het centrale model van het aandeelhouderschap.
De staat houdt aandelen in verschillende soorten ondernemingen. Allereerst zijn er de staats­
deelnemingen waarvan de aandeelhoudersrol door de minister van Financiën wordt vervuld. 
Daarnaast zijn er de zogenoemde beleidsdeelnemingen, waarbij de aandeelhoudersrol is belegd 
bij beleidsministers en niet bij de minister van Financiën. De betreffende beleidsministers zijn 
verantwoordelijk voor het beheer van de aandelen in de beleidsdeelnemingen. In de eerste 
hoofdstukken van dit jaarverslag komen de beleidsdeelnemingen niet aan de orde. Wel bevat 
hoofdstuk 7 informatiepagina’s over de beleidsdeelnemingen. Hier zijn de belangrijkste feiten en 
cijfers over de beleidsdeelnemingen en het beheer ervan door de beleidsministers opgenomen.
In hoofdstuk 2 worden allereerst de belangrijkste gebeurtenissen van het verslagjaar 2014 
genoemd. In hoofdstuk 3 wordt de portefeuille staatsdeelnemingen kort beschreven, en de 
(voorgenomen) veranderingen daarin. De invulling van het actief aandeelhouderschap door de 
minister van Financiën in 2014 wordt in hoofdstuk 4, 5 en 6 uiteengezet. Hoofdstuk 4 gaat in op 
goed ondernemingsbestuur. Hoofdstuk 5 doet verslag van de gesprekken met de deelnemingen 
over hun strategie en meldt wat de stand van zaken is ten aanzien van investeringen en buiten­
landse activiteiten. De financiële resultaten worden in hoofdstuk 6 toegelicht. In hoofdstuk 7 
worden alle afzonderlijke deelnemingen op identieke wijze beschreven en wordt specifieke 
informatie over het beheer gepresenteerd. In hoofdstuk 8 vindt u een overzicht van alle deel­
nemingen, een begrippenlijst en colofon.
In dit jaarverslag wordt net als in voorgaande jaren niet gerapporteerd over de invulling van  
de aandeelhoudersrol bij financiële instellingen die als gevolg van de financiële crisis in handen 
van de staat zijn gekomen (zoals ABN AMRO, SNS Reaal en ASR). Het beheer van deze financiële 
instellingen is op afstand van het ministerie van Financiën geplaatst.
Dit verslag verschijnt eerder dan de voorgaande edities, maar nog steeds ruim na het aflopen 
van het verslagjaar 2014. Dit komt doordat enkele deelnemingen hun jaarverslagen in juni van 
het jaar volgend op het verslagjaar publiceren. Pas na vaststelling en publicatie van die jaar­
verslagen kan de daarin opgenomen informatie worden gebruikt voor dit jaarverslag.
Inleiding Jaarverslag Beheer Staatsdeelnemingen 2014    |
