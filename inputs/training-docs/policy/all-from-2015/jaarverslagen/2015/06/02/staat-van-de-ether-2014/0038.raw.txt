Staat van de Ether 2014 37
“Met onze zendapparatuur kunnen we via de ether contact maken radiozendamateurs over de hele wereld. We 
experimenteren met vermogens, frequentiegebruik, modulatievormen, apparaten. Echt een hele leuke hobby!  
 
Niet iedereen kan en mag dat doen. Je moet er examen voor doen en een registratie hebben. Pas dan heb je 
recht op gebruik van een bepaald deel van het spectrum. De frequentiebanden die we gebruiken zitten dicht bij 
de frequenties voor vergunningsvrije apparatuur. Gelukkig gaat het bijna altijd goed, maar er blijft een kleine 
kans op storing bestaan. Met draadloze afstandsbedieningen van kinderspeelgoed bijvoorbeeld, of 
afstandsbedieningen van garagedeuren. Denk ook aan die anti-diefstal tags die in kleding zit. Dat zijn 
allemaal hele kleine zendertjes. Weliswaar met zeer beperkt vermogen, maar toch. Een heleboel van dergelijke 
minuscule zendertjes kunnen samen wel leiden tot storing op de amateurbanden. Want zulke apparaatjes 
werken allemaal in frequenties die aan de radiozendamateurs vergund zijn. Ze kunnen ruis en vervelende 
piepgeluiden in de banden veroorzaken.  
 
Maar andersom geldt dat natuurlijk ook. Dat een zendamateur met zijn uitzending het functioneren van 
vergunningsvrije apparatuur bemoeilijkt. Centrale deurvergrendelingen die het niet meer doen, 
startonderbrekers die niet meer functioneren… Dat kan tot problemen in de straat of buurt leiden, en daar 
heeft niemand wat aan. Het is bovendien slecht voor het imago van de radiozendamateur.  
 
Het is hoe dan ook beter als overtredingen voorkomen kunnen worden. Daar hebben de radiozendamateurs 
zelf ook een rol in. Hoe moeilijk is het om na kinderbedtijd uit te zenden, als er vanuit de buurt klachten komen 
dat afstandsbedieningen van draadloos speelgoed het niet meer doen? We hebben in principe dan wel het 
primaire recht op het gebruik van de banden, maar als blijkt dat er daardoor maatschappelijke problemen 
ontstaan dan moeten we dat in dialoog op kunnen lossen. 
 
Zo ’n dialoog hebben we ook met Agentschap Telecom. Twee maal per jaar vindt het amateuroverleg plaats. 
En vaker, mocht dat nodig blijken. Dan bespreken we dit soort zaken. Dat is prettig en leidt vaak tot goede 
oplossingen.”
Wim Visch
Vereniging van Radio Zend Amateurs (VRZA)
