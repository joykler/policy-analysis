Staat van de Ether 2014 17
In Nederland bevindt zich het grootste internetknooppunt van Europa: AMS-IX. Vergelijk het met een ‘digitale 
kroonsteen’, waar verbindingen samenkomen en weer verdeeld worden. Een groot deel van het 
internetverkeer binnen Nederland en naar het buitenland verloopt via dit netwerk. Dat maakt Nederland een 
unieke vestigingsplaats voor grote bedrijven die – op wat voor manier ook- verbonden zijn aan de digitale 
infrastructuur. Nederland heeft een prima uitgangspositie als basis voor Europese en wereldwijde 
e-commerce. Dat moeten we koesteren. Sterker nog: de kansen die dat biedt moeten we pakken! Daarom 
investeert DINL in de promotie van Nederland als digital mainport. Nederland als ‘digitale toegangspoort’ is 
enorm hard gegroeid. Veel sneller bijvoorbeeld dan fysieke gateways als Schiphol en Rotterdam. De totale 
jaarlijkse omzet ligt rond de anderhalf miljard euro. Dan heb ik het over de gehele sector, van webhosting tot 
producenten van games en van datacenters tot economische spin-off in algemene zin. We doen onderzoek 
naar verdere ontplooiingsmogelijkheden van de sector en adviseren het onderwijs hoe aan te sluiten op vragen 
vanuit de markt. We investeren zo in de kwaliteit en professionaliteit van de sector. Dat komt het vertrouwen 
van de maatschappij ten goede.  
 
Dat kunnen we als stichting niet alleen. Het verbinden van betrokken partijen is daarom een belangrijk 
onderdeel van ons werk. In dat licht trekken we ook veel op met Agentschap Telecom. We zien het agentschap 
niet als een alles bepalende autoriteit, maar als meedenkende en faciliterende stakeholder in een 
netwerksamenleving. Die veranderde visie op toezicht is essentieel in de digitale economie. Geen overheid die 
aan de touwtjes trekt, maar een overheid die toezicht houdt op het nakomen van afspraken. Het agentschap 
beschikt daarbij over een goed netwerk, en brengt zo de juiste partijen samen. Met die multistakeholder–
aanpak zijn we heel blij. Gezamenlijk hopen we zo de veiligheid van de online sector te borgen en het 
vertrouwen in de aanbieders van online diensten verder uit te bouwen. Ook door handelingsperspectief te 
bieden. Hoe minimaliseer je de kans op uitval? Hoe spreid je eventuele risico’s en hoe zorg je ervoor dat je 
systemen redundant zijn? Daarin nemen wij onze verantwoordelijkheid. Maar naleving en toezicht vanuit de 
overheid blijft nodig. De vorm waarin dat plaats moet vinden is nu nog niet duidelijk. Maar dat het 
noodzakelijk is, daarvan zijn we overtuigd. Soms vind ik de overheden nog wat defensief. De wettelijke kaders 
van nu lijken soms te dateren uit het Stenen Tijdperk. Internet is niet langer een medium dat overwegend ten 
dienste staat van media als televisie, radio of telefonie. Er is in onze optiek ook helemaal geen sprake van 
samensmelting van deze klassieke telecommunicatiesectoren. Internet staat op zichzelf en is een zelfstandige 
sector, met eigen belangen en –in onze optiek- meer kansen dan de traditionele branches. Internet heeft het 
medialandschap voorgoed veranderd. Het is nu tijd dat te beseffen en echte keuzes te maken, willen we onze 
digitale leidersrol blijven behouden. Laten we lef tonen en onze nek uitsteken! 
Michiel Steltman
Directeur DINL
