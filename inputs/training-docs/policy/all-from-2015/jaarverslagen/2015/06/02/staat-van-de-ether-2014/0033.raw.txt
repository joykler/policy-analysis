Op spookjacht … 
“Het is nu een dik jaar geleden. Van het ene op andere moment was het daar: het spook van Dedemsvaart. Het 
legde alle autosloten in de winkelstraat lam. Auto’s konden niet afgesloten of geopend worden. En soms ook 
functioneerden startonderbrekers niet meer. Ik heb een kantoorboekhandel in de winkelstraat. Net als de 
andere ondernemers in de buurt, zat ik met mijn handen in het haar. Klanten klaagden over het probleem. Ik 
weet niet hoe vaak ik de garage heb moeten bellen om weer eens een autoportier te laten openen. Maar wel 
dat ik op een gegeven moment het nummer van de garage uit mijn hoofd kende! Die wist de portieren 
uiteindelijk wel weer open te krijgen, maar kon in geen enkel geval de oorzaak herleiden. Na verloop van tijd 
merkte ik dat klanten wegbleven, omdat ze hun auto niet meer veilig konden afsluiten. Als zelfstandig 
ondernemer kun je je dat natuurlijk niet permitteren. Daarom zijn we als winkeliersvereniging op spookjacht 
gegaan. In eerste instantie gingen onze gedachten uit naar de UMTS-mast in de buurt. Veroorzaakte die 
wellicht het probleem? Of zou er iets mis zijn met de ondergrondse bekabeling in de winkelstraat? Beide 
bleken niet debet aan het euvel. Uiteindelijk zijn we bij Agentschap Telecom uitgekomen. De inspecteurs van 
het agentschap hebben verschillende peilingen verricht en slaagden er zo al snel in het echte ‘spook’ te 
traceren: een defecte barcodescanner in een winkel verderop! Deze bleek een signaal uit te zenden dat leidde 
tot storing op de vergrendelaars van de autoportieren. Het mysterieuze fantoom was gevonden en kon snel en 
definitief uit Dedemsvaart verjaagd worden. 
Ik weet dat afstandsbedieningen van autodeuren vergunningsvrije toepassingen zijn. En dat de kwestie 
daarmee niet direct een verantwoordelijkheid van het agentschap is. Toch ben ik blij dat Agentschap Telecom 
de maatschappelijke en economische impact van de verstoring heeft onderkend en in de bres is gesprongen 
voor burgers en middenstand in Dedemsvaart.”  
Ab Van Dijk 
Eigenaar Multimedia Shop Dedemsvaart
