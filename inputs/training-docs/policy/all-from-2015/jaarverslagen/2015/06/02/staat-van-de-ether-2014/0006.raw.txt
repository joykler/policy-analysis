Staat van de Ether 2014 5
De ontwikkeling op gebied van telecommunicatie verloopt met grote stappen. Of beter: sprongen. Het is 
inmiddels zoveel meer gaan omvatten dan slechts het overbrengen van boodschappen via de telefoon of radio 
of televisie. Natuurlijk, bellen blijft onmisbaar. En ook radio en televisie zijn nog steeds belangrijk in ons 
dagelijks leven. Maar telecommunicatie is inmiddels veel meer dan dat. Telecommunicatie is een middel om 
informatie te verzamelen en te delen. Het stelt ons in staat muziek te beluisteren, betalingen te doen, routes te 
bepalen, contacten te onderhouden, ‘on demand’ films te bekijken, ons huis te beveiligen en online te gamen. 
Dat is telecommunicatie anno nu. Onmisbaar in ons dagelijks leven, randvoorwaardelijk voor ons welzijn, 
economie en veiligheid.
 
De vitale functie van telecommunicatie voedt de maatschappelijke verwachtingen. De samenleving vertrouwt 
volledig op een veilig, vlekkeloos werkend en continu beschikbaar telecommunicatiesysteem. We mogen ons 
gelukkig prijzen dat dat ook kan in Nederland. Veel partijen werken in Nederland samen om dat mogelijk te 
maken. Maar tegelijkertijd is deze telecommunicatie-keten bijzonder omvangrijk en complex. En ook hier 
geldt dat de ketting zo sterk is als de zwakste schakel. 
 
Dat maakt ons kwetsbaar. Uitval van telecommunicatie kan nooit uitgesloten worden. Om te investeren in dat 
bewustzijn heb ik vorig jaar een pleidooi gehouden voor een maatschappelijke discussie over dit thema. Tot 
mijn genoegen signaleer ik dat de potentiele kwetsbaarheid van telecommunicatie sindsdien een prominentere 
positie op de publieke agenda heeft ingenomen.
 
Ik bespeur daarbij ook een kentering. Een verandering in het denken waarbij het publieke belang en de vitale 
functie van de sector terrein lijken te winnen ten opzichte van eveneens belangrijke uitgangspunten als 
innovatie en marktwerking. Vanuit een maatschappelijk verantwoordelijkheidsgevoel wil Agentschap 
Telecom deze discussie ondersteunen door te investeren in een onderzoeks- en voorlichtingsprogramma over 
Telekwetsbaarheid. Daarin draait het, net als in deze Staat van de Ether, om de vraag hoe we verdere 
versterking van de telecommunicatie-keten vorm kunnen geven. Hoe kunnen we de zwakke schakels in de 
ketting verbeteren, of zelfs wegnemen? Of in het uiterste geval: hoe kunnen we er mee leren leven? 
 
In dat proces wil Agentschap Telecom samen optrekken met consumenten, marktpartijen en maatschappelijke 
en bestuurlijke partners. Want we zijn ervan overtuigd dat juist een gezamenlijke aanpak de missie van het 
agentschap binnen handbereik brengt: het waarborgen van de beschikbaarheid van moderne en betrouwbare 
telecommunicatie in en voor Nederland! 
Peter Spijkerman
Directeur-hoofdinspecteur
Agentschap Telecom
