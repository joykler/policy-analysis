Lef tonen en nek uitsteken! 
“Er is een ontwikkeling gaande die zijn weerga niet kent. In mijn optiek zelfs omvangrijker en impactvoller 
dan de industriële revolutie ooit was: de digitale revolutie. De komst van internet veranderde ons leven en de 
maatschappelijke en economische importantie is nog amper te overschatten. In zekere zin draagt internet 
onze maatschappij. 
 
Als directeur van de stichting DINL vertegenwoordig ik de belangen van de Nederlandse digitale 
infrastructuur. DINL staat voor Digitale Infrastructuur Nederland en is de koepelorganisatie voor de gehele 
online sector. Daarbij zijn zeven organisaties uit het hart van de online industrie aangesloten. Samen vormen 
ze als het ware het ‘wegennet’ dat het functioneren van al die ontelbare internetsites, apps en online 
dienstverlening mogelijk maakt. Dat is belangrijk; zonder de aanwezigheid van veilig en betrouwbaar 
internet zou onze samenleving direct ontwricht raken.
