9 SAMENWERKING MET ANDERE INSPECTIES
9.1 Raakvlakken met andere toezichthouders binnen Defensie
9.1.1 Inspecteur Generaal der Krijgsmacht
In het verslagjaar hebben periodiek gesprekken plaatsgevonden met de IGK over
wederzijdse bevindingen tijdens inspecties, werkbezoeken en ontvangen signalen van
Defensiemedewerkers of veteranen. In het voorjaar is gesproken over de gesignaleerde
onrust onder geneeskundig personeel door de vertraagde reorganisatie, ontvangen
signalen van commandanten over lange doorlooptijden van keuringen bij Bijzondere
Medische Beoordelingen (BMB) en het feit dat er nog steeds problemen zijn met de
verzuimbegeleiding en re-integratie. Tevens is gesproken over de ontvangen reacties op
de verschenen rapporten over gezamenlijke operationele inspecties in 2013. De IGK is
tevens Inspecteur der Veteranen. Vanuit die hoedanigheid is gesproken over het
evaluatierapport van zorgverlening door de LZV en over de RZO die toezicht houdt op het
LZV.
In september is met de nieuw aangetreden IGK gesproken over de onderlinge
samenwerking. Teruggekoppeld is over de achtereenvolgende gesprekken op 4 juni van
de IGK en de IMG met de Vaste Kamercommissie voor Defensie. Ook is er vooruitgekeken
middels het concept jaarplan 2015 van de IMG. In navolging van de succesvolle reis langs
de operationele eenheden in 2013, is bezien of in 2015 opnieuw een dergelijk
gecombineerd werk/inspectiebezoek van de IGK en de IMG mogelijk is.
Eind 2014 heeft een bespreking plaatsgevonden specifiek gericht op de naar Mali
uitgezonden eenheden. Aanleiding hiertoe vormde een signaal van de voorzitter van de
AFMP, op grond van een ontvangen petitie, dat de arbeids- en leefomstandigheden,
medische zorg en voedselveiligheid niet op orde zouden zijn. De IGK en de IMG hebben
via hun eigen bronnen navraag gedaan naar de actuele omstandigheden, waarbij is
gebleken dat er medio 2014 (ten tijde van het schrijven van de petitie) inderdaad
problemen waren voor wat betreft legering, sanitair, voeding en werken bij hoge
temperatuur, maar dat het merendeel van de problemen inmiddels adequaat was
opgepakt en opgelost. In overleg is besloten dat per direct afreizen van de IGK en de IMG
naar Mali niet opportuun was, maar dat in 2015 ter plaatse wel een (werk/inspectie)
bezoek zal worden gebracht.
9.1.2 Toezichthoudersoverleg
Halfjaarlijks vindt een zogeheten toezichthoudersoverleg plaats onder aansturing van de
pSG. In het voorjaar (24 april) betrof dit de bespreking van de jaarverslagen van de
diverse toezichthouders (wat betreft opzet en het wegnemen van onduidelijkheden)
alvorens deze openbaar worden gemaakt. En in het najaar (15 september) een
bespreking van de jaarplannen voor het komend jaar, wat betreft lay-out en mogelijke
samenwerking tussen de toezichthouders. In juni en november hebben, naast de
bovengenoemde overleggen, twee themamiddagen plaatsgevonden. De eerste middag
had als thema: “gedachtevorming indeling toezicht”, een interne discussie onder regie
van de HDBV. De tweede middag had als thema “Auditdienst Rijk (ADR)-normering bij
toezicht en audit”, een discussie aan de hand van het memo Normering bij toezicht en
audit van de ADR. De toezichthouders is gevraagd om een schriftelijke appreciatie aan te
leveren over hun rol als toezichthouder binnen Defensie, inclusief de optimale
organisatorische inbedding en normering.
Met enkele andere toezichthouders binnen Defensie bestaat vanuit de IMG een
nadrukkelijke relatie omdat er overlap is van toezichtvelden c.q. aandachtsgebieden. Het
gaat daarbij om de Functionaris voor de Gegevensbescherming (EG), de Beveiligings
Autoriteit (BA) en de Militaire Luchtvaart Autoriteit (MLA).
Met de EG is op 9 september, ten kantore van de IMG op de Zwaluwenberg, een
samenwerkingsconvenant ondertekend. Doel van dit convenant is afspraken vast te
leggen over de wijze van behandeling van aangelegenheden, waarbij de aan IMG en EG
opgedragen taken of de uitoefening van de aan IMG en EG toegekende bevoegdheden
elkaar raken of overlappen; een mededoelstelling is om transparant te zijn naar derden
over hoe deze samenwerking verloopt.
