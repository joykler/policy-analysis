Uit de recentelijk door de inspectie gemaakte Quick Scan van de problemen in de eerste
lijn ten gevolge van de stagnerende reorganisatie is daarnaast onder andere gebleken dat
het intercollegiale overleg in verband met onvoldoende personele bezetting vaak niet of
minder frequent plaatsvindt.
Mede door bovengenoemde oorzaken kan het voorkomen dat een militaire patiënt met
een verscheidenheid aan klachten langere tijd door meerdere curatieve artsen wordt
onderzocht en behandeld, zonder dat een van hen een goed overzicht heeft van het
geheel. In het verslagjaar kwam dit meermaals naar voren. In twee gevallen ging het om
militairen met concrete, doch deels niet goed verklaarbare uiteenlopende klachten, die op
zichzelf goed werden onderzocht en behandeld gedurende een periode van meerdere
jaren, doch waarvan nooit is gekeken naar de samenloop en mogelijke samenhang ervan.
In beide gevallen bleek het te gaan om een (ernstige) systemische oorzaak, die (mede
door de beperkte vraagstelling, ook bij specialistische verwijzing) niet aan het licht is
gekomen, terwijl dit na dienstverlating in de civiele zorgverlening wel reeds na korte tijd
gebeurde.
Zoals aangegeven, zijn er voor het gebeurde meerdere oorzaken aan te geven. De
inspectie heeft reeds uitgebreid aandacht gevraagd voor de problemen rond het
registratiesysteem en de personele bezetting. Van de zorgverleners zelf wordt echter
gevraagd om, juist gezien de bekende zwakkere kanten van het militaire zorgsysteem,
extra alertheid te betrachten bij een complex van klachten die in eerste aanblik geen
samenhang lijken te hebben. Daarbij dienen ook gezien de (relatief jonge en gezonde)
militaire patiëntencategorie minder voorkomende (systeem-)aandoeningen te worden
overwogen.
Inzet conform functiecluster
In meerdere onderzochte meldingen was sprake van —overwegend— zorgvuldig handelen
van medische zijde, doch van onzorgvuldigheden aan de kant van de eenheid waarbij de
behandelde en begeleide militair geplaatst was. Het betrof daarbij militairen die bij
aanstelling geschikt geacht waren voor een hoger functiecluster, doch die na
doorgemaakte aandoeningen ten gevolge van de belasting daarin bij herbeoordeling
slechts geschikt waren bevonden voor functies in een lager cluster. Vervolgens bleek
echter dat de eenheidscommandant c.q. het kader betrokkene wat betreft opleiding, sport
en oefening toch liet belasten op het niveau van het hogere cluster.
Het moge duidelijk zijn, dat het ongewenst en onacceptabel is om militairen in strijd met
de medisch vastgestelde geschiktheidsbeperkingen in te zetten. Dit geldt voor
kortdurende mutaties, doch in versterkte mate voor blijvende beperkingen. Er bestaat
begrip voor het feit dat de eenheidscommandant moeite heeft met tewerkstelling van
militairen die niet kunnen functioneren op het clusterniveau van de eenheid. In een aantal
gevallen kan tewerkstelling plaatsvinden op ondersteunende functies met lagere
belastbaarheidseisen; dan dient er echter voor te worden gewaakt dat geen incidentele
inzet plaatsvindt op een hoger belastingsniveau dan medisch verantwoord werd geacht.
Indien dit niet te voorkomen is, dan dient overplaatsing te worden gerealiseerd naar een
functie buiten de eenheid op een lager functieclusterniveau. Is ook dat niet mogelijk, dan
zal de dienstgeschiktheid opnieuw moeten worden bezien en zal de mogelijkheid van
re-integratie in een andere rechtspositie binnen of buiten Defensie moeten worden
onderzocht.
Inzet Medics
Een aantal operationele eenheden beschikken over personeel met een geneeskundige
neventaak, zoals gewondenhelpers (GWHLP) en Medics. Deze hebben een gerichte
opleiding gehad op het IDGO, waar vervolgens ook de vaardigheden worden
onderhouden. Hun taak is het in een operationele setting geven van medische noodhulp
volgens het (C)ABCD-protocol gebaseerd op de (B)ATLS, zolang er geen BIG-
geregistreerde beroepsbeoefenaren voor hulp beschikbaar zijn. Daartoe beschikken zij
over een geneeskundige uitrusting met de benodigde medicatie. Voorafgaand aan de
inzet wordt toestemming gegeven door de CDS.
Recentelijk is er in het kader van inzet van de betreffende eenheden bij de beveiliging van
evenementen en bij (de voorbereiding op) — dreigende — calamiteiten op Nederlands
grondgebied de vraag naar voren gekomen in hoeverre de bij de eenheden behorende
Medics een taak kunnen hebben bij het nog niet of onvoldoende beschikbaar zijn van de
reguliere zorgvoorzieningen.
33
