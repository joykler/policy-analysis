worden afgedekt door een adequate regeling met de regionale ambulancezorgvoorziening
en de gereedheid van een terreinvaardig ambulancevoertuig, waarmee het civiele
ambulancepersoneel ter plaatse van het ongeval kon worden gebracht en eventuele
gewonden konden worden afgevoerd en overgeladen in de reguliere ambulance. Een
hierop volgend plan van aanpak voorzag in beëindiging van de lokale reguliere zorg en
beperking tot spoedzorg in het kader van incidenten.
Gezondheidscentrum Münster
In bijzijn van het Hoofd Sectie Gereedstelling van de Afdeling Gezondheidszorg CLAS en
een vertegenwoordiger van de inventarisleverancier heeft de inspectie met de
commandant van het gezondheidscentrum in Münster op 17 juli een rondgang gemaakt
door de beoogde nieuwe huisvesting van het centrum, waarbij de verbouwplannen aan de
hand van gemaakte bouwtekeningen zijn beoordeeld op de aspecten toegankelijkheid,
privacy, veiligheid, klimaatbeheersing, hygiëne, bruikbaarheid, verlichting en werk- en
zorgklimaat. Aanpassingen werden noodzakelijk geacht ten aanzien van vloeren,
vensters, entree en hal, wachtruimte, frontoffice, balie, backoffice/archiefruimte,
spreek/onderzoekskamers, poliruimte, sterilisatieruimte, (prik)lab en apotheek. De
plannen zijn hierop aangepast; de verbouwing is eind 2014 nog niet gerealiseerd.
Gezondheidscentrum Utrecht
Eind september is een inspectiebezoek gebracht aan het gezondheidscentrum op de
Kromhoutkazerne in Utrecht. De bewegwijzering naar het GC ontbreekt en voor externe
militaire patiënten is een toegangsautorisatie noodzakelijk. Ook mag de auto van de arts
van dienst niet voor Ki worden geparkeerd. De privacy aan de balie is onvoldoende
gewaarborgd en er ontbreekt een interne alarmeringsregeling. Externe procescontrole van
de autoclaaf middels strips vindt niet plaats. De praktijkfolder verdient aanpassing qua
layout en bevat geen spoedgevallenregeling voor tandheelkundige klachten buiten de
reguliere openingstijden. Daarnaast wordt de behandelcapaciteit als onvoldoende ervaren
en voorts bemoeilijkt de veelvuldige inhuur een adequaat functioneren en borging van
goede zorg. De geboden kwaliteit aan eerstelijnszorg en fysiotherapie is van voldoende
niveau. Een aantal procedures en werkwijzen is echter nog onvoldoende beschreven en
vastgelegd. Op grond van de inspectie zijn de belangrijkste constateringen binnen het
gezondheidscentrum per direct opgepakt en verwerkt in een actieplan. Een tweetal
punten is onvoldoende uitgewerkt. In de eerste plaats betreft dit het achterwege laten
van een externe controleprocedure van de autoclaaf voor medisch instrumentarium. In de
tweede plaats betreft dit de fysiotherapeutische eindrapportage.
Gezondheidscentrum Ermelo
Bij een op 8 oktober 2013 uitgevoerde inspectie van de infrastructurele voorzieningen van
het gezondheidscentrum in Ermelo werd vastgesteld dat de bouwkundige staat ervan de
levering van verantwoorde zorg ernstig in de weg stond en dat dringend maatregelen
nodig waren om deze te verbeteren. Bij uitblijven daarvan zou een aanwijzing volgen om
(delen van) de zorg ter plaatse te beëindigen, respectievelijk voorzieningen te sluiten.
Een hierop door de CLAS gemaakt plan van aanpak voorzag in enkele kleine
infrastructurele aanpassingen van de bestaande locatie Ermelo met op korte termijn
plaatsing van portacabins voor de polivoorzieningen, lab-voorzieningen, spreek- en
onderzoeksvoorzieningen en sanitair voor patiënten; in afwachting van geplande
nieuwbouw. Eind 2013 is het plan besproken en, na enige aanpassingen, door de IMG
geaccordeerd. De streeftermijn voor de afronding van de te verrichten werkzaamheden,
inclusief de plaatsing en ingebruikname van portacabins in Ermelo is daarbij gesteld op
maximaal 6 maanden.
Op 30 april 2014 heeft de IMG een her-inspectie verricht. Daarbij is een aantal
tekortkomingen in de verrichte werkzaamheden geconstateerd, waarvan werd toegezegd
dat deze binnen 6-8 weken zouden worden hersteld. Wat betreft de te plaatsen
(huur)portacabins bleek echter nog geen enkele actie te zijn genomen. Overgelegde
correspondentie met de DVD liet zien dat een plan eerst eind juni kon worden
goedgekeurd, waarna een verwervingsproces was voorzien voor de periode november
2014 - januari 2015 en plaatsing tussen februari en april 2015. De aangegeven termijnen
bleken maximaal met enkele maanden te kunnen worden versneld, hetgeen zou kunnen
resulteren in een bedrijfsgerede oplevering ten vroegste in de maand januari 2015. Dit
was niet in lijn met de eerdere afspraken en voor de inspectie onacceptabel.
