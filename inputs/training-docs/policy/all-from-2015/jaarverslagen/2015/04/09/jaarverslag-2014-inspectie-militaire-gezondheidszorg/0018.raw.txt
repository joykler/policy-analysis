4 ALGEMEEN TOEZICHT
4.1 Inleiding
Voor het toezicht beschikt de IMG over diverse toezichtvormen. Bij algemeen toezicht zijn
dit voornamelijk inspecties en periodieke gesprekken met zorgverleners en bij de zorg
betrokken instanties. In dit hoofdstuk komen nu eerst de kwartaal- en jaargesprekken
aan bod die intern Defensie zijn gevoerd. In hoofdstuk vijf volgt een weergave van de
gehouden inspecties in Nederland. In hoofdstuk zes vindt u een weergave van de
operationele inspecties en inspecties op instellingen buiten Nederland. In de bijlage met
als titel “Toezicht in context” treft u een overzicht aan van taken, doelstelling, wettelijk
kader, toetsingskader en instrumenten die daarbij worden gebruikt en die in de diverse
hoofdstukken worden benoemd.
4.2 Zorg- en beleidsverantwoordelijken
Commandant Defensie Gezondheidszorg Organisatie
De IMG heeft dit jaar ieder kwartaal een regulier gesprek gevoerd met C-DGO en een of
meerdere van zijn stafleden om te spreken over toezichtbevindingen. Inspectierapporten
van zowel gezondheidscentra/ziekenboegen als 2e lijns instellingen, waaraan
verbeteracties waren gekoppeld voor de DGO, stonden geagendeerd, evenals thematische
onderzoeken van de IMG. Uiteraard is in ieder overleg ook gesproken over de vertraging
in de voortgang van de lopende reorganisatie gezondheidszorg en de daaraan gekoppelde
consequenties zoals het ontbreken van kwalitatieve borging van de zorg in 1e lijns
zorg instellingen.
In het overleg van 24 februari zijn ook besproken de evaluatie van het Landelijk
Zorgsysteem voor Veteranen (LZV) en de rol van de Raad voor civiel-militaire Zorg en
Onderzoek (RZO) daarbij, het wegwerken van de achterstand aan keuringen bij
Bijzondere Medische Beoordelingen (BMB), de perikelen rond de introductie van SAP op
het MGLC, de voortgang van klachtenafhandeling door de CKC en het nog steeds niet
structureel aanbieden (namens de werkgever) en uitvoeren van preventief medisch
onderzoek (PMO).
In het gesprek van 26 mei stond prominent geagendeerd de infrastructurele problemen
van de CLAS centra in Garderen en Ermelo en het besluit van de IMG om Ermelo te laten
sluiten tot een afdoende oplossing gerealiseerd zou zijn. Andere onderwerpen betroffen
de plannen voor een Single Service Management (SSM) CLAS operationele Role 2, de
problemen met het elektronisch patiëntendossier GIDS na een recente grootschalige
update en de wijze van communiceren naar de zorgverleners daarover.
In het overleg van 8 september zijn de gezondheidszorgrisico’s met betrekking tot Ebola
en Chroom VI aan de orde gesteld, inclusief de wijze van onderzoek en de beheersing
daarvan; daarnaast is stilgestaan bij de afwikkeling van de ramp met de MH-17 en de
personele, materiële en logistieke betrokkenheid daarbij vanuit Defensie. Er is nader
ingegaan op de inspectiebevindingen in de West, de gebrekkige tandheelkundige
screening tijdens de aannamekeuring, onvoldoende opleiding apotheekbeheer voor de
AMA en AMV, de noodzaak tot het actualiseren van HMA/DMG aanwijzingen en de
gebrekkige voortgang van de ART-blauwdruk.
In het laatste overleg van 10 december zijn, naast de voortgang van eerder genoemde
onderwerpen, de uitkomsten van de uitgevoerde Quick Scan in de 1e lijn besproken op
het gebied van personeel, materieel en infrastructuur, met daaraan gelieerd de geboden
kwaliteit van zorg en het takenpakket van de zorgverleners. Toelichting is vanuit de IMG
verstrekt omtrent de geïnitieerde inrichting van een stralingsbeschermingseenheid binnen
Defensie en de positionering binnen CEAG.
