Ook in 2014 is uitvoering gegeven aan het samenwerkingsconvenant van de IMG met de
IGZ, middels periodiek overleg, gezamenlijk toezicht en kennisdeling. Een van de
toezichtzaken betreft de wijze waarop Defensie omgaat met (ex)werknemers die in het
verleden zijn blootgesteld aan Chromaten.
In 2014 heeft de IMG evenals voorgaande jaren meldingen van zorggebruikers en
zorgverleners in behandeling genomen, gericht op een mogelijk ernstig of structureel
tekortschieten van de kwaliteit van de geneeskundige (keten)zorg, analoog aan de
werkwijze van de IGZ. Behandeling van klachten geschiedt uitsluitend nog door de
Centrale Klachtencommissie (CKC) van Defensie. De IMG houdt hier toezicht op, hetgeen
ook in dit verslagjaar de reden vormde voor meerdere gesprekken. De doorlooptijd van
klachten is dankzij secretariële ondersteuning vanuit het Centrum Arbeidsverhoudingen
Overheidspersoneel (CAOP) aanzienlijk gereduceerd en valt nu binnen de termijnen als
opgelegd. De Organisatie en werkwijze van de klachtencommissie is in 2014 onder regie
van de Hoofddirecteur Personeel (HDP) nader bezien, mede gelet op een aankomende
wetswijziging in 2015.
De focus van het stralingstoezicht, behoudens het reguliere toezicht op de
röntgentoepassingen in de tandheelkunde en in de 2e lijns zorginstellingen, heeft ook in
2014 gelegen op de opslag en afstoting van niet-geneeskundig materiaal (onder andere
bij de oprichting van het Nationaal Militair Museum (NMM)) en op de röntgenscreenings
apparatuur op Schiphol ten behoeve van opsporing, waarvoor de verantwoordelijkheid
inmiddels is overgenomen door de KMar. In 2015 zal aldaar een CT-scanner met minimale
stralingsbelasting in gebruik worden genomen.
Los van de benoemde kritische constateringen in dit jaarverslag die door zowel
zorgverleners als zorgaanbieders dienen te worden opgepakt, wil de IMG ook dit
verslagjaar zijn waardering uitspreken voor alle zorgverleners binnen de militaire
gezondheidszorg, zowel in Nederland als tijdens operationele inzet.
Het is te hopen dat in 2015 de reorganisatie kan worden afgerond, hetgeen een hoop
onzekerheid zal wegnemen en gelijktijdig de mogelijkheid biedt om te komen tot een
uniform kwaliteitssysteem en efficiëntere inzet van mens en middelen in de zorg.
Kolonel-vliegerarts M.i.E. Polak
Inspecteur Militaire Gezondheidszorg
