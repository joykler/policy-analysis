ondergrond in de tenten, uitdelen van gehoorbescherming aan bezoekers en
behandelformulieren meegeven voor de eigen huisarts. In het evaluatieverslag van de
Luchtmachtdagen zijn de verbeterpunten uit het inspectierapport opgenomen, zodat deze
punten verbeterd kunnen worden tijdens de volgende Luchtmachtdagen.
Geneeskundige voorzieningen 4-daagse
Medio juli heeft op de 3e wandeldag, mede namens de IGZ, een inspectie plaatsgevonden
van het 4-daagse evenement.
De IMG constateert op basis van de draaiboeken, het inspectiebezoek en de gevoerde
gesprekken, dat de geneeskundige ondersteuning van de 4-daagse op een professionele
wijze wordt vormgegeven. Voor zover de inspectie heeft kunnen beoordelen, zijn de
evaluatiepunten van vorig jaar zowel door de Stichting 4Daagse als Defensie
geïmplementeerd of is hier beargumenteerd van afgeweken. Zoals de inspectie ook in
voorgaande edities vaststelde, is bij de (veelal vrijwillige) enthousiaste medewerkers,
zowel civiel als militair, sprake van een duidelijk besef van eigen verantwoordelijkheden,
mogelijkheden en beperkingen. Het initiatief van 240 Dienstencompagnie om duizenden
liters oppervlaktewater te zuiveren tot drinkwater en dit drinkwater dagelijks aan de
wandelaars aan te bieden, werd door de IMG als een zeer goed initiatief gezien.
Bovendien een prima mogelijkheid om de eenheid operationeel in te zetten.
Op de diverse hulpposten was, naast de behandelend arts(en), een coördinerend arts van
de Stichting aanwezig. Er werd gewerkt volgens het Landelijk Protocol Ambulancezorg
(LPA)7.2 protocol; men was zeer te spreken over de soepele samenwerking door de
verschillende partijen, met name tussen Defensie en Service Médical. Protocollen waren
ter plaatse in te zien. Het blaren prikken door het Nederlandse Rode Kruis (NRK) werd
gesuperviseerd door de aanwezige AMV. Op dagen met minder goede medische afdekking
voor de militairen werd vanuit Heumensoord ook een militaire hulppost als satelliet
uitgebracht met een AMA, ondersteund door AMV en gewondenverzorgers.
Het behandelcentrum van het NRK is evenals vorig jaar goed bezet met artsen van
verschillende disciplines. Velen zijn bekend met en vaak werkzaam in de regio waardoor
de contacten onderling en met bijvoorbeeld de ziekenhuizen soepel verlopen. Het vorig
jaar vanuit de inspectie gelanceerde voorstel om wandelaars bij opgave (vrijwillig) een
medicatiekaartje te laten invullen dat men bij zich draagt om geraadpleegd te kunnen
worden door medisch personeel, is opgevolgd. Bij opgave tot deelname kan men een
dergelijk kaartje downloaden van de website.
Op Kamp Heumensoord heeft een inspectie plaatsgevonden van de militair geneeskundige
voorzieningen. Dit jaar is er voor gekozen om gebruik te maken van “de Boer” tenten in
plaats van eigen materieel. Na binnenkomst, alwaar triage plaatsvindt, wordt men
geplaatst in de wachtkamer voor medische hulp of doorverwezen naar de aparte
wachtkamer voor blarenbehandeling. De kleine artsenkamers en de Spoedeisende Hulp
(SEH) met 2 behandeltafels zijn gehorig (door de naburige muziektent) maar gelet op de
mogelijkheden adequaat ingedeeld. De meegeleverde uitrusting voldoet. Voor
buitenlandse militairen waren intern eigen geneeskundige posten ingericht, inclusief eigen
personeel. De wachttijd was ten opzichte van vorig jaar aanzienlijk bekort. Ook is weer
een Senior Nursing Officer (SNO) beschikbaar. In tegenstelling tot 2013 zijn er geen SEH
specialisten meer aanwezig, hetgeen gelet op doelgroep en taak niet als een gemis is
ervaren. Door OOCL is tevoren een Risico Inventarisatie & Evaluatie uitgevoerd, waarbij
een HPG’er (hygiëne en preventieve gezondheidszorg functionaris) is betrokken. GIDS is
beschikbaar, zij het dat het aantal laptops beperkt is en toegang tot het GIDS vanuit deze
locatie lastig is.
Belangrijkste aandachtspunten voor komend jaar betreffen de integratie van beide
meldkamers om onnodige vertraging in hulpverlening te voorkomen. Daarnaast wordt
geadviseerd om meldingen op (meer) uniforme wijze te laten verlopen, door alle
hulpdiensten en hulpverleners van kaartjes te voorzien “op welke wijze een ongeval te
melden” (voorbeelden hiervan zijn bij Defensie beschikbaar) en hier ook instructie over te
geven. Daarnaast zijn nog kleinere aandachtspunten benoemd. De inspectie verwacht dat
deze zullen worden opgenomen in de draaiboeken en plannen voor 2015.
