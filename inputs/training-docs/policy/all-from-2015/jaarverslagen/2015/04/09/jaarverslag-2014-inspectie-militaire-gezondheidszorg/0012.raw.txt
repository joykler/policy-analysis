het plaatsen van Portacabins en geringe verbouw in afwachting van nieuwbouw in de nabije
toekomst. Bovendien zou Staf CLAS ook het GC Assen aanpassen op enkele punten,
waarmee door de IMG geconstateerde tekortkomingen zouden worden opgeheven. Dit
laatstgenoemde is op keurige wijze gerealiseerd, evenals het doorvoeren van verbeteringen
in Stroe in afwachting van de helaas tot 2015/2016 vertraagde nieuwbouw. Dit echter in
tegenstelling tot de voorgenomen realisatie van een interim-oplossing voor Ermelo. De
Dienst Vastgoed Defensie (DVD), verantwoordelijk voor de verbouw van en plaatsing van
Portacabins aan het GC, hield zich niet aan de gemaakte termijnafspraken. Voor de IMG
vormde dit aanleiding om de gedoogsituatie op te heffen en over te gaan tot een aanwijzing
tot sluiting van het centrum voor de geïntegreerde zorg, die ook geleid heeft tot
Kamervragen. Een maatregel met directe reistijdgevolgen voor de aldaar geplaatste
militairen naar de arts; nog hinderlijker met de verwachte overkomst van de KMS uit Weert
naar Ermelo. Eind 2014 zijn als gevolg van de IMG-maatregel alsnog Portacabins geplaatst;
begin 2015 zal een her-inspectie plaatsvinden met naar verwachting opheffing van de
sluiting.
Telefonische bereikbaarheid
In voorgaande jaarverslagen is, gebaseerd op inspecties en ontvangen klachten/meldingen,
aangegeven dat de reguliere telefonische bereikbaarheid op vrijwel alle gezondheidscentra
op spitsmomenten te beperkt was door gebrek aan lijnen en het ontbreken van een
wachtstand. Eind 2013 is door Joint IV Commando (JIVC) een aanvang genomen met het
vervangen van de telefooncentrales, hetgeen in 2014 is gecontinueerd op de kleinere
centra. Bij een steekproef door de IMG eind 2014 bleken de problemen met betrekking tot
de bereikbaarheid nog niet volledig opgelost. De receptie is door technische problemen,
alsmede beperkte personele bezetting niet altijd goed bereikbaar. Hoewel de afdelingen
tandheelkunde tijdens de steekproef op enkele centra na goed bereikbaar bleken geven de
ervaringen van de assistentes aan dat dit in de praktijk regelmatig niet het geval is. De
uitkomsten zijn besproken met de staf DGO.
Vanuit CLSK is een signaal ontvangen, dat spoedmeldingen nu eerst naar het GC worden
geleid en dan pas naar de brandweer (voorheen eerst naar alarmcentrale brandweer) wat
een vertraging oplevert in uitruktijd. Bij navraag bleek dit een bewuste keuze van H-AGZO
te zijn, in het kader van eenduidigheid binnen de spoedzorg van Defensie.
Geneeskundig Informatiesysteem Defensie
In 2013 is over het geneeskundig ondersteuningsprogramma GIDS, op grond van
ontvangen signalen, door de IMG een enquête gehouden onder 1e lijns zorgverleners. De
resultaten daarvan zijn in 2014 op schrift gesteld en aangeboden aan de zorgaanbieders,
DGO en JIVC. De uitkomst laat vooral zien dat gebruiksvriendelijkheid, overzichtelijkheid en
medicatieveiligheid van het huidige systeem te wensen overlaat. Zeker het gebrek aan
gebruiksvriendelijkheid vormt voor de inhuurartsen een extra complicatie. Inmiddels vindt
verkennend onderzoek plaats naar een opvolgend systeem waarbij de uitkomst van de
enquête nadrukkelijk zal worden betrokken.
Operationele zorg
In het jaarverslag 2013 heeft de IMG, op grond van eigen inspectiebevindingen bij de
politiemissie in noord Afghanistan en de support van antipiraterijmissies en de
Patriotmissie in Turkije, kunnen melden dat de operationele medische zorgverlening
voldoet aan de gestelde eisen. In 2014 zijn al deze missies gecontinueerd en zijn geen
signalen ontvangen van tekortschietende zorg. Inmiddels zijn in 2013 en 2014 de nodige
nieuwe missies (onder andere in Mali) hier nog aan toegevoegd; van deze missies zijn
evenmin signalen ontvangen van dat de gezondheidszorg een probleem vormt, in
tegenstelling tot bijvoorbeeld voedselveiligheid (zie hiervoor het desbetreffende hoofdstuk
in dit jaarverslag). De in 2013 genoemde aandachtspunten ketenzorg (centrale regie van
voldoende omvang, kennis en sturingsmogelijkheden) bij oefening en uitzending en de
niet eenduidige voorbereiding op uitzending zijn helaas nog niet opgelost. De van oudsher
bekende Speciale Staf Officier Geneeskundige Dienst (SSOGD) taak bij CLAS is komen te
vervallen en centrale regie is belegd bij Directie Operaties (DOPS)/JMed; echter de
vereiste 24/7 formatieve capaciteit daarvoor is niet gerealiseerd. Eenduidige
toetsingscriteria in de voorbereiding op uitzending, mede door de vertraagde
reorganisatie van het IDGO, evenmin. Tot slot dient wederom gemeld te worden dat een
zogeheten blauwdruk voor werkwijze en inzet van Advanced Resuscitation Teams (ART) in
concept gereed is, maar nog steeds wacht op overeenstemming met de Belgische
collegae alvorens fiat te krijgen van de CDS.
