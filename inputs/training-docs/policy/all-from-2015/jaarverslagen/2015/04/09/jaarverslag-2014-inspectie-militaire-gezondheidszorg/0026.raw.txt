temperatuurhuishouding, en afwerking van de vloer in het laboratorium, de
sterilisatieruimte, de keurkamer en van de tandartsruimte zodat kan worden voldaan aan
de WIP-richtlijnen. De personele bezetting qua ondersteunend personeel en fysiotherapie
binnen het centrum is onvoldoende in relatie tot taakstelling en zorgvraag. Dit resulteert
tevens in tekort aan tijd voor bij-, nascholing en intern overleg. De geboden kwaliteit van
de tandheelkundige zorg voldoet, maar de wijze van verslaglegging verdient de nodige
aandacht.
Middels een plan van aanpak zijn de belangrijkste lokaal te implementeren
tekortkomingen opgepakt met betrekking tot keuren, aanpassen praktijkfolderuitvoering,
opnieuw beschrijven van het sterilisatieproces, uitvoeren van klinische lessen,
taakdelegatie conform de HMA 002 aanwijzing en aanvragen van een
geneesmiddelenkoelkast. De infrastructurele aanpassingen laten nog op zich wachten;
volledige realisatie zal afhangen van voortbestaan van dit centrum (op deze locatie) na de
reorganisatie.
Gezondheidscentrum Soesterberg
Medio februari is een inspectiebezoek gebracht aan het gezondheidscentrum Soesterberg
op de Dumoulinkazerne. Het gezondheidscentrum is gehuisvest in een wat ouder gebouw
maar is goed onderhouden. Het gezondheidscentrum heeft vooruitgang geboekt in de
beschrijving en vastlegging van de interne werkwijze. De geboden kwaliteit van de
geïntegreerde 1e lijnszorg en fysiotherapie is van voldoende niveau. Versiebeheer van de
in omloop zijnde documenten verdient aandacht. De geboden tandheelkundige zorg is van
voldoende niveau, wel verdient de verslaglegging de nodige aandacht. Naar aanleiding
van het inspectiebezoek is een plan van aanpak opgesteld. De genomen maatregelen en
de genoemde termijnen waarin deze doorgevoerd moeten zijn, zijn passend. Uitzondering
hierop vormt de maatregel ten aanzien van de tandheelkundige verslaglegging, waarop
aanvulling werd vereist.
Gezondheidscentrum Brunssum
Eind februari is er een inspectiebezoek gebracht aan het gezondheidscentrum Brunssum.
Het centrum is gelokaliseerd op het NATO-hoofdkwartier en in tegenstelling tot andere
Defensie-centra omvat de patiëntenpopulatie volledige gezinnen en kent deze bovendien
vele nationaliteiten. De geïntegreerde zorg wordt geleverd vanuit enkele ruimtes op de
eerste verdieping in een al langer bestaand gebouw, hetgeen vanwege het ontbreken van
een lift slecht toegankelijk is. De belangrijkste aandachtspunten naar aanleiding van de
inspectie zijn borging van bekwaamheid en lokale processen, verbetering van de
toegankelijkheid van het gezondheidscentrum en infrastructurele aanpassingen zodat in
alle ruimtes aan de hygiënische eisen wordt voldaan. Als reactie op het inspectierapport is
een plan van aanpak geschreven waarin de aandachtspunten op goede wijze zijn
aangepakt. De infrastructurele problemen zijn alleen goed te ondervangen door
verplaatsing van het GC.
Gezondheidscentrum Eibergen
Medio maart is een inspectiebezoek gebracht aan het gezondheidscentrum Eibergen. Het
gezondheidscentrum is gehuisvest in een modern en goed onderhouden pand. Het
loketraam van de apotheek biedt onvoldoende afscherming richting de wachtruimte
waardoor de privacy in het geding is. De geboden kwaliteit van de tandheelkundige zorg
voldoet, maar in het tandheelkundig KEW-dossier ontbreekt de
stralingsdeskundigheidverklaring van de tandarts. Van het gezondheidscentrum maakt
ook Duits militair medisch personeel gebruik ten behoeve van de zorgverlening aan de
aldaar geplaatste Duitse militairen. Over de huidige manier van samenwerken en het
medegebruiken van het gezondheidscentrum (met name de tandartspraktijk) dienen de
belanghebbenden duidelijke afspraken te maken en deze vast te leggen. Daarbij dient
specifiek aandacht te worden geschonken aan de toedeling van verantwoordelijkheden en
de afdekking van de medische verantwoordelijkheid bij afwezigheid van een Duitse arts.
Gezondheidscentrum Roosendaal
Begin april is een inspectiebezoek gebracht aan het gezondheidscentrum Roosendaal. Qua
zorg is borging van bekwaamheid en lokale processen aangewezen. Separate aandacht
verdient de wijze en vastlegging van zorgverlening buiten het centrum door de AMV van
het Korps Commando Troepen (KCT). De geïntegreerde zorg wordt geleverd vanuit een
12 jaar oude laagbouw, die voldoende ruimte biedt maar die gekenmerkt wordt door een
onlogische ruimte-indeling. Qua infrastructuur zijn om privacy-redenen aanpassingen
vereist, maar ook op het gebied van veiligheid (keurkamer), comfort (temperatuur
huishouding) en het voldoen aan regelgeving (sterilisatieproces).
19
