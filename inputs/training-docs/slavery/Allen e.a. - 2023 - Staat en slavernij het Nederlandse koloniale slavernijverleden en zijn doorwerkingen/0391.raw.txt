hebben een Europees-christelijke bril, maar door zorgvuldig ‘tegendraads’ 
te lezen is het mogelijk kennis en inzichten over de lokale bevolking en de 
perspectieven en agency uit zendings- en missiearchieven te halen. Zo zijn er 
toch uitspraken, handelingen, vormen van samenwerking én verzet in te vinden. 
Frustraties van zendelingen over een ‘onhandelbare’ bevolking kunnen dan 
bijvoorbeeld ineens veel vertellen over taaie weerstand.  
In de loop van de negentiende eeuw kregen missionarissen en zendelingen in 
Suriname en de Nederlandse Cariben meer ruimte van de overheid en plantage-
eigenaren voor hun werk onder slaafgemaakten: ze gaven (godsdienst)
onderwijs, nodig om hen te bekeren, te dopen en op te nemen in lokale geloofs-
gemeenschappen. Sommige missionarissen en zendelingen hielden voor 1863 
zelf slaafgemaakten. Ook waren ze betrokken bij manumissies (het vrijlaten 
van slaafgemaakten door de eigenaar). In Indonesië bleef slavernij tot in de 
twintigste eeuw bestaan en kochten zendelingen en missionarissen nog tot 
in de laat-koloniale periode slaafgemaakte kinderen, jongeren en kwetsbare 
volwassenen vrij en namen hen in pleegzorg of tehuizen op. Verhalen hierover 
bereikten een breed Nederlands lezerspubliek dat vanuit christelijke naasten-
liefde trachtte te helpen. Missie- en zendingsarchieven bieden zicht op de 
koloniale aspecten van christelijk-humanitaire hulp. Via dit op ‘beschaving’ en 
‘ontwikkeling’ gerichte ‘zachte’ kolonialisme werd een Europese leefwijze tot 
norm verheven. ‘Zacht’ was dit allesbehalve: het institutionaliseerde de 
superioriteit van witte christenen en diskwalificeerde lokale verwantschappen, 
 
leefwijzen en opvoeding. 
Geertje Mak (1961) is hoogleraar Politieke Geschiedenis van  
Gender in Nederland aan de Universiteit van Amsterdam.  
Marit Monteiro (1964) is hoogleraar Cultuur- en Religiegeschiedenis  
aan de Radboud Universiteit
