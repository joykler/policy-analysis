Lauren Lauret
9.   De Nederlandse politiek  
 en slavernij in de  
 negentiende eeuw
 
 
Met de Bataafse revolutie in 1795 werden slavenhandel en slavernij een 
vraagstuk in de landelijke politiek. In de tweede helft van de achttiende 
eeuw was de morele kritiek op slavernij prominent en publiek op de 
voorgrond getreden in de opiniepers en filosofische werken, maar tot 
veranderingen had dit nog niet geleid. In dit hoofdstuk staan de vragen 
centraal hoe de Nederlandse politiek na 1795 is omgegaan met slavernij, 
hoe historici erover hebben geschreven en welke vragen nog 
onbeantwoord zijn. 
◼ ◼◼ Revolutie en restauratie,  1795­1840
In april 1797 deed de radicale volksvertegenwoordiger Pieter Vreede een 
oproep in de Nationale Vergadering om in de nieuwe grondwet een verbod 
1
op slavenhandel en slavernij op te nemen. Een commissie die was inge­
steld door dezelfde Nationale Vergadering boog zich over deze vraag, 
maar adviseerde om niets daarover vast te leggen. Het behoud van de over­
gebleven koloniën, met name Suriname, Curaçao, de Goudkust en delen 
van Nederlands­Indië, zou in gevaar komen wegens gebrek aan kolonisten 
om daar de orde te bewaren en de grond te bewerken na de afschaffing. 
Bovendien stond de onrust die was ontstaan op Santo Domingo na de 
Franse afschaffing van slavernij (1794) iedereen nog helder voor ogen. 
Nadelige economische gevolgen kon de jonge Bataafse Republiek niet 
 dragen. Ondanks de morele bezwaren tegen slavernij leidden deze prakti­
sche bezwaren ertoe dat het nieuwe grondwetsontwerp voor de Bataafse 
Republiek het onderwerp slavernij onbesproken liet. Een jaar na zijn 
oproep was Vreede betrokken bij de succesvolle campagne om het nieuwe 
grondwetsontwerp af te keuren. In januari 1798 pleegde hij vervolgens 
een staatsgreep, waarna de radicalen zelf een nieuw grondwetsontwerp 
konden opstellen. Maar ook in dat ontwerp bleef slavernij onbesproken. 
Kennelijk had het thema voor Vreede en zijn medestanders geen politieke 
prioriteit meer. Kortom, de ook in Nederland veel gebruikte kreet 
— 133 —
