— ACTUELE VRAAGSTUKKEN —
ander vanuit rechtvaardigheid, de één gaat over individuen of groepen en 
de ander over de gehele samenleving. 
De behoeften voor wat betreft ‘participatie in besluitvormingsproces­
sen’ en ‘rechtsherstel’ (beide zijn nauw verweven) moeten in de toekomst 
meer aandacht krijgen, zodat een breder debat over herstel gevoerd kan 
worden dat dichter bij het idee van ‘transformative justice’ komt: namelijk 
een vorm van radicale participatie die slachtofferschap adresseert maar 
ook transformeert. In deze zoektocht naar erkenning moet er aandacht 
komen voor machtsvragen: wie bepaalt wat erkenning en herstel inhoudt? 
Erkenningskwesties zijn diep verstrengeld in machtskwesties, met een 
groot risico dat zij bestaande machtshiërarchieën bevestigen in plaats van 
veranderen. Het gevaar is dat in een politiek van erkenning gelijktijdig 
(bewust of onbewust) een raciaal discours, hiërarchische relaties of posities 
van superioriteit en inferioriteit gereproduceerd worden. Het is belangrijk 
dat degenen voor wie de maatregelen bedoeld zijn degenen zijn die het 
proces en de inhoud bepalen. 
De excuses zijn nodig om het te kunnen hebben over waar het eigenlijk 
om gaat: het koloniaal verleden met al zijn schaduwkanten als onderdeel 
van de Nederlandse geschiedenis zien en de doorwerking in onze samen­
leving erkennen. Want de nasleep van het koloniale verleden is op vele 
manieren aanwezig, zij het voor sommigen meer zichtbaar en tastbaar 
dan voor anderen. 
— 105 —
