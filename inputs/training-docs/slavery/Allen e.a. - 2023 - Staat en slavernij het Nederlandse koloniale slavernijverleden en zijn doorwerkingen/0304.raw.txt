Sophie Rose
Rechtszaken als bron
De koloniale autoriteiten en hun administratieve medewerkers die 
verantwoordelijk zijn voor de meeste geschreven bronnen uit de slavernij- 
periode hadden over het algemeen weinig interesse in het dagelijks leven van 
slaafgemaakte mensen. Daarom kan het moeilijk zijn gedetailleerde informatie 
te vinden over onderlinge verhoudingen tussen mannen, vrouwen en kinderen 
in slavernij. Een uitzondering hierop vormen justitiële bronnen. Rechtszaken, 
en vooral gerechtelijk onderzoek na afloop van een slavenopstand of andere 
vormen van geweld of ordeverstoring, bieden vaak verrassend veel details over 
het leven in slavernij. Het Nationaal Archief in Den Haag huisvest een grote 
collectie van dergelijke rechtbankverslagen, veelal gedigitaliseerd. Het grootste 
deel hiervan komt van rechtbanken in Batavia (Java) en Suriname, maar er zijn 
ook kleinere series Nederlandstalige processtukken uit de Caribische eilanden, 
Ceylon (Sri Lanka), Elmina (Ghana), Zuidelijk India, Essequibo, Berbice, en 
Demerara (Guyana).
Bij verstoring van de orde onder een tot slaaf gemaakte bevolking (bijvoorbeeld 
bij geweld of een opstand) begonnen koloniale autoriteiten vaak een onderzoek 
waarbij betrokkenen tot in detail werden ondervraagd. De verslagen daarvan 
bevatten vaak informatie die normaal gesproken zelden werd opgeschreven, 
bijvoorbeeld over sociale contacten, zorg voor kinderen, of eetpatronen. Waar 
het opstanden op plantages betrof waren koloniale autoriteiten opvallend 
geïnteresseerd in seksuele relaties, zowel binnen de slavenbevolking als 
seksueel misbruik door plantageopzichters. Vooral dit laatste werd – niet geheel 
onterecht – gezien als een belangrijke risicofactor met betrekking tot het 
uitbreken van rebellie. Zo kwam in meerdere onderzoeken naar opstanden in 
Suriname, Berbice en Demerara-Essequibo de rol van seksueel geweld, jaloezie 
en inmengingen in relaties van slaafgemaakte mannen en vrouwen door 
directeuren centraal te staan, terwijl zulke intimiteiten normaal gesproken zelden 
expliciet besproken werden. 
Er is voorzichtigheid geboden bij het gebruik van verslagen van rechtszaken 
als bron. De processtukken die bewaard zijn in de archieven van koloniale 
rechtbanken hadden een eenduidig doel: het vergaren van bewijs dat de 
openbare aanklager tegen de verdachten kon gebruiken. Beklaagden met
