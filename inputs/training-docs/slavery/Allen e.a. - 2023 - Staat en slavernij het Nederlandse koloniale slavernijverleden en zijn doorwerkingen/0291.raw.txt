Martin Bossenbroek
Kanteljaar 1873
Het was een package deal met verstrekkende gevolgen op drie continenten. 
In 1873 begon Nederland in Noord-Sumatra de Atjehoorlog, ondernam Groot-
Brittannië aan de Afrikaanse Goudkust een strafexpeditie tegen het koninkrijk 
Ashanti en arriveerden de eerste Hindostaanse contractarbeiders uit Brits-Indië 
in Suriname. Ogenschijnlijk waren het geïsoleerde gebeurtenissen, maar ze 
hingen nauw samen, en vloeiden alle voort uit een diplomatiek masterplan.
De bedenker daarvan was minister van Koloniën Engelbertus de Waal. 
Gedurende zijn korte ambtsperiode (1868-1870) voerde hij een radicale 
koerswijziging door in de Nederlandse koloniale politiek. Zijn agrarische wet 
en suikerwet maakten een einde aan het cultuurstelsel, het monopolie van 
het koloniale gouvernement op de verbouw van en handel in tropische 
landbouwproducten, vooral koffie, suiker, thee en indigo. Vanaf dat moment 
kregen particuliere ondernemingen alle ruimte, ook voor de introductie van 
nieuwe ‘cultures’ als tabak en rubber.
Even beslissend was zijn diplomatieke inbreng. Al geruime tijd liepen er 
besprekingen met Groot-Brittannië over een drietal afzonderlijke onderwerpen. 
Van die drie was voor Nederland de kwestie-Atjeh het meest urgent. In 1824 
had Den Haag zich verplicht de scheepvaart door Straat Malakka te 
beschermen tegen piraterij zonder de onafhankelijkheid van het sultanaat te 
schenden. Dat was altijd al een beproeving geweest. De opening van het 
Suezkanaal (1869) en de daaruit voortvloeiende intensivering van het 
scheepvaartverkeer langs de Atjehse kust maakten het tot een onmogelijke 
opgave. Om zich als volwaardige koloniale mogendheid te bewijzen drong 
Nederland bij de Britten aan op de vrije hand tegen het ‘roversnest’ Atjeh.
Dat was niet het enige zorgelijke dossier. Na de afschaffing van de slavernij 
in Suriname en op de Antillen op 1 juli 1863 was er een tienjarig staatstoezicht 
ingesteld. Naarmate 1 juli 1873 naderde, groeide in Den Haag vervolgens de 
vrees voor een massale leegloop van de Surinaamse plantages. Om te 
voorzien in vervangende arbeidskrachten was de hoop gevestigd op het 
rijke bevolkingspotentieel van Brits-Indië. Om daaruit te mogen putten was 
eveneens de toestemming van Londen vereist.
— 291 —
