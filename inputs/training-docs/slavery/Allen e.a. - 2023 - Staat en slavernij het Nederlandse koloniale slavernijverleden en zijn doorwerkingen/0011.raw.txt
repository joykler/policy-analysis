Rose Mary Allen, Esther Captain,  
Matthias van Rossum en Urwin Vyent
Het koloniale  
 slavernijverleden en  
 doorwerkingen: 
  inleiding
Glimmend van trots liet premier Rutte de Amerikaanse president Barack 
Obama, die in 2014 een bezoek aan Nederland bracht, het Plakkaat van 
Verlatinghe zien. Normaal wordt dat zorgvuldig bewaard in het 
 Nationaal Archief in Den Haag, maar voor deze bijzondere gelegenheid 
lag het document voor Obama klaar op een kussentje in de pronkzaal van 
het Rijksmuseum. Hoewel het er volgens een journalist op televisie ‘niet 
erg aantrekkelijk uitzag’, is het van onschatbare waarde voor Nederland. 
Het Plakkaat van Verlatinghe is de officiële verklaring van een aantal 
Nederlandse provincies waarin zij in 1581 de Spaanse koning Filips  ii
afzetten als hun heerser en kan als zodanig worden beschouwd als de 
Nederlandse onafhankelijkheidsverklaring. Twee eeuwen later gold het 
document als inspiratiebron voor de Amerikaanse onafhankelijkheids­
verklaring van 1776. Dat is de reden waarom het bij het bezoek van de 
Amerikaanse wereldleider zo prominent werd getoond.
Waarschijnlijk is tussen Rutte en Obama niet ter sprake gekomen dat 
het Plakkaat van Verlatinghe een paradox behelst die tot de dag van van
­
daag doorwerkt. De Republiek der Verenigde Nederlanden ontstond zoals 
gezegd uit verzet tegen politieke overheersing door een vreemde 
mogendheid, die door tijdgenoten, en ook in het Plakkaat, met ‘slavernij’ 
werd vergeleken. Na de onafhankelijkheidsverklaring groeide Nederland 
echter zelf uit tot een van de grootste koloniale machten. Zo werd een 
land dat zichzelf als vrijhaven bleef zien tegelijkertijd een land dat 
wereldwijd slavernij en andere koloniale machtsmiddelen exploiteerde. 
Voor de Nederlandse staat is inmiddels duidelijk dat dit ‘slavernijverleden 
een zeer pijnlijk, belangrijk en tot voor kort onderbelicht onderdeel 
van onze gedeelde geschiedenis is’, aldus de rijksoverheid bij het uit­
roepen van het Herdenkingsjaar Slavernijverleden. Vlak voor het her­
denkingsjaar bood de Nederlandse regering op 19 december 2022 excuses
