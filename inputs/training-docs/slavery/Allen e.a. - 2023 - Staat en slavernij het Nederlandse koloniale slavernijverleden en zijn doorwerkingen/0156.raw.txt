Coen van Galen
Methode: slavenregisters  
en onderzoek 
Dankzij honderden vrijwilligers en donateurs is het de Nederlands-Surinaams-
Antilliaanse projectgroep Historische Database Suriname en Curaçao   
(ru.nl/hdsc) gelukt om in de afgelopen jaren de slavenregisters van Suriname 
en Curaçao online te zetten. Die registers maken het mogelijk om slaafgemaakte 
mensen door de tijd heen te volgen, van de ene eigenaar naar de andere en van 
de ene kolonie naar de andere, waardoor een doorsnede van de diverse levens 
van mensen in slavernij opgetekend kan worden.
De slavenregisters werden door koloniale overheden gemaakt om een sluitend 
systeem te creëren, een ‘boekhouding’ van alle mensen die in een bepaald 
gebied in slavernij leefden. Met dergelijke individuele registraties wilden koloniale 
overheden in de negentiende eeuw de mogelijkheden beperken dat mensen 
illegaal in slavernij terechtkwamen en dat ze verhandeld werden. De Britten 
waren de eersten die de registers instelden nadat zij in 1808 een verbod op de 
trans-Atlantische slavenhandel hadden ingevoerd. Onder Brits bewind werden 
de registraties in die periode ook ingevoerd in Nederlands-Indië en Suriname. 
Dat ontwikkelde zich onder Nederlandse bestuur tot de ‘Registers van 
lijfeigenen’ in Nederlands-Indië vanaf 1819, het slavenregister in Suriname vanaf 
1826 en registraties op Curaçao en de andere Antillen vanaf het eind van de 
jaren dertig van de negentiende eeuw. In Nederlands-Indië werden de 
slavenregisters per residentie opgezet, maar alleen voor gebieden onder direct 
Nederlands bestuur. Op de Antillen kreeg elk eiland een eigen registratie. Alleen 
in Suriname ontstond een centrale registratie voor de hele kolonie. Er waren 
geen slavenregisters voor de verspreide Nederlandse forten en posten aan de 
kust van West-Afrika. 
De ontmenselijking die typerend is voor slavernij is duidelijk te zien in de 
registers. Mensen werden in eerste plaats beschreven als ‘bezit’ van anderen. 
In het algemeen bevatte elk slavenregister de naam van de slaafgemaakte, 
de naam van de eigenaar en informatie over geboorte, overlijden, verkoop en 
eventuele vrijlating of ontsnapping. Hoe die informatie werd georganiseerd 
verschilde per register. Over het algemeen werd ook het geslacht, de leeftijd of
