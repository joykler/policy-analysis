Alicia Schrikker
22.  Slavernij in  
 koloniaal Indonesië
Azia van Batavia, Pasop van Timor en Paloepose van Makassar: het zijn 
zomaar wat namen die opduiken in het archief van Huize Buitenzorg 
(tegenwoordig Istana Bogor genoemd), het bestuurlijke paleis van de 
 gouverneur­generaal van Nederlands­Indië. Azia, Pasop en Paloepose 
waren als slaafgemaakten tewerkgesteld op het paleis, in elk geval in de 
periode 1808­1811. Dat weten we door de zogenaamde notariële transport­
akten, waarin de verkoopgeschiedenis en het juridische eigendom over 
deze mensen zijn vastgelegd. Zij waren eigendom van Herman Willem 
Daendels, de beroemde gouverneur­generaal en veldmaarschalk van 
Nederlands­Indië. Daendels had Azia van Batavia meteen na aankomst in 
Buitenzorg, op 1 januari 1808, overgenomen van zijn voorganger Albertus 
Henricus Wiese (1805­1808), voor wie Azia als ‘theemeid’ had gewerkt. 
Pasop en Paloepose, en zo’n dertig anderen, liet hij later dat jaar opkopen 
1
op veilingen in Batavia om in zijn paleis te werken.
Hoe mensen als Azia, Pasop en Paloepose in slavernij terechtkwamen is 
niet altijd even duidelijk. De slaventransporten documenteerden het 
moment dat deze slaafgemaakten in de koloniale samenleving terec­ ht
kwamen, maar laten in het midden op welke manier zij tot slaaf gemaakt 
waren. Dat kon in de Indonesische archipel op veel verschillende manieren 
gebeuren. 
De archipel bestrijkt een enorm gebied: zo’n vijfduizend kilometer van 
Banda Aceh in het uiterste westen tot Jayapura in het helemaal oostelijk 
gelegen Papua. In geologische en culturele zin is het een enorm divers 
gebied. Naast de vijf grote eilanden (Java, Kalimantan, Sumatra, Sulawesi 
en het westelijk deel van Papua) zijn er zo’n zesduizend bewoonde eilan­
den en worden er meer dan 150 talen gesproken. Dit was in het verleden 
niet anders en het is niet gek dat de aard en praktijk van slavernij overal 
verschilden. Historici spreken in deze context dan ook liever over een 
spectrum van onvrijheid dat reikt van mensen die als een soort horigen 
een deel van de grond dienden te bewerken voor de elite, tot mensen die 
echt als bezit en handelswaar werden beschouwd. 
— 319 —
