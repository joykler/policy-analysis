Geertje Mak en Marit Monteiro
Missie en zending in de  
Nederlandse koloniën: meer dan 
bekering en ‘beschaving’
Ideologisch gezien stonden protestantse kerken en de wereldomspannende 
rooms-katholieke kerk ambivalent tegenover het kolonialisme. Systematische 
uitbuiting druiste in tegen het christelijke principe van gelijkheid van alle mensen 
als geschapen naar Gods beeld. In de praktijk streefden zendelingen en 
missionarissen echter naar invloed en aanhangers. Hoe werkten ze daarin 
samen met de koloniale overheden, en hoe probeerden ze greep te krijgen 
op het dagelijks leven van de plaatselijke bevolking, hun taal, cultuur, familie-
verhoudingen, seksualiteit en voortplanting? Hoe hebben mensen hierop 
gereageerd? En wat was en is de doorwerking hiervan? Voor zulke vragen 
bieden missie- en zendingsarchieven relevante bronnen. 
Tot de negentiende eeuw waren de VOC en de WIC verantwoordelijk voor de 
protestantse kerk en zending in de overzeese gebieden. Eind achttiende eeuw 
gingen deze gebieden over op de Nederlandse staat, inclusief verplichtingen 
ten aanzien van kerk en zending. Door de verankering van de vrijheid van gods-
dienst in de grondwet van 1848 ontstond ruimte voor nieuwe protestantse en 
katholieke zending en missie in Nederlands-Indië, Suriname en het Caribisch 
gebied. Bronnen over regelgeving en afspraken over welke christelijke 
organisaties welke werkzaamheden, waar en voor welke groepen en tegen 
welke vergoedingen mochten uitvoeren, kunnen aantonen hoe diep koloniale 
overheid, missie en zending met elkaar waren verweven. 
Sommige archieven bevatten verslagen van reizen of expedities, notities over 
taal en cultuur of over concreet gedrag van lokale bevolkingsgroepen; soms 
vergezeld van antropologische foto’s. Ook kronieken, kerkboeken, officiële en 
persoonlijke correspondentie en zendings- en missietijdschriften, blijken vaak 
gedetailleerde informatie te bevatten over lokale bevolkingen en slaafgemaakten. 
Het gaat onder meer over specifieke gebruiken, taal, verwantschapsstructuren, 
werkzaamheden, kleding, haardracht, lichaamsversieringen, geloofs-
voorstellingen en opvattingen over leeftijd, seksualiteit en gender. De bronnen
