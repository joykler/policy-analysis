Karwan Fatah-Black (1981), historicus en universitair docent aan de 
Universiteit Leiden, is expert in de Nederlandse koloniale geschiedenis. 
Hij heeft zich sinds zijn proefschrift over Suriname en de trans-Atlantische 
handel beziggehouden met allerlei facetten van het slavernijverleden en is 
een actieve stem in het publiek debat.
Samenleving
‘De nazaten van slaafgemaakten vragen om een ander historisch verhaal dan 
tot nu toe gebruikelijk was in de Nederlandse herdenkingscultuur. Er lijkt meer 
inzicht te zijn ontstaan over de rol die macht speelt in het tot stand komen van 
het nationale geschiedverhaal. De excuses van 19 december 2022 markeren dit 
proces, maar laten ook zien hoe hardnekkig de identificatie met de slaven-
houders is. Het zinnetje “met de kennis van nu” spreekt wat dat betreft 
boekdelen. Over wiens kennis van toen heb je het dan? Niet van de slaaf-
gemaakten die de Nederlandse geschiedenis werden binnengedreven. 
 De enorme media-aandacht is naar mijn mening niet altijd positief. Media 
wekken graag de indruk dat er allerlei nieuwe ontdekkingen zijn, terwijl het vaak 
gaat om oudere inzichten die niet langer gemarginaliseerd worden. Dit maakt het 
voor mij heel moeilijk om te bepalen welke rol ik als historicus wil vervullen in de 
media. Onder het mom van “aandacht voor het slavernijverleden” komen ook 
onzinnige dingen voorbij. Ik las laatst een boek dat werd aangekondigd als “een 
slavernijgeschiedenis”, maar het bleek gewoon een hervertelling van een 
reisverslag van een paar Europese ontdekkingsreizigers.’
Wetenschap
‘Ik zie nog allerlei gebieden waarop het onderzoek naar het slavernijverleden 
verbeterd kan worden. Nederlandse historici laten zich nogal meeslepen door de 
hype bij de overheid rond dit thema. Dat resulteert in onderzoeken waarin het 
nationale kader belangrijker wordt dan het in het verleden is geweest. Het is wat 
mij betreft beter om te bedenken dat handelaren en bestuurders in de koloniën 
helemaal niet zo bezig waren met Nederland, net zo min als de slaafgemaakten 
zelf. Je ziet dat de specifieke vlag van het bestuur er niet erg toe deed. Migratie, 
uitwisseling van kennis en de eigen identiteit werden niet bepaald door de 
koloniale vlag. Historici doen er goed aan dit voor ogen te houden, ook al zijn de 
beurzen waarmee zij hun onderzoek doen en de archieven die ze onderzoeken 
vaak nationaal van aard. 
 Er worden mooie interdisciplinaire onderzoeken gedaan, bijvoorbeeld waarin 
archeologie een grote rol speelt. Opgegraven gebruiksvoorwerpen zeggen veel
