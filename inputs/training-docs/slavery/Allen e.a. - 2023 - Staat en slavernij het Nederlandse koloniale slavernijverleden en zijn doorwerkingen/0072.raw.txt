Myrthe Kraaijenoord en Eva Thielen
Interviews: multiperspectiviteit 
in het publieke slavernijdebat
Het slavernijverleden leeft steeds meer: niet alleen in de wetenschap, maar ook 
in de samenleving en politiek. De afgelopen tien jaar is het publiek debat rondom 
dit verleden en zijn doorwerkingen steeds luider gaan klinken. Hierin zijn zowel 
wetenschappers als niet-wetenschappers aan het woord. In dit kader hebben 
wij vijf kenners gevraagd naar hun visie op de relatie tussen samenleving, 
wetenschap en het publiek debat en de rol die de recente excuses van het 
kabinet voor het Nederlandse slavernijverleden, op 19 december 2022, daarin 
gespeeld hebben. Zij hebben zich allen op andere manieren met het slavernij-
verleden in regio’s over de hele wereld beziggehouden. Samen bieden deze 
interviews een goed inzicht in de huidige stand van het debat over het 
slavernijverleden en zijn doorwerkingen.
Gibi Bacilio (1950) is theatermaker, dichter en voordrachtskunstenaar. Hij 
is lid van het platform Slavernijverleden en Erfenis van Slavernij en van 
Asosiashon Promoshon Konsenshi Istóriko (Vereniging ter Bevordering van 
het Historisch Besef). Sinds 1979 houdt hij zich op Curaçao bezig met de 
erkenning en herdenking van het slavernijverleden en zijn doorwerkingen: 
‘In mijn lange strijd voor herdenking zijn er vele belangrijke mijlpalen geweest, 
zo is de verzetsheld Tula in 2010 gerehabiliteerd en uiteindelijk ook tot held 
verklaard op Curaçao.’
Samenleving 
‘Al sinds de jaren vijftig proberen pioniers op Curaçao de stilte rondom het 
slavernijverleden te doorbreken. Deze stilte was lange tijd hardnekkig. Zo 
probeerde ik in de jaren tachtig voor het televisieprogramma Koehoorn mensen 
te interviewen over het slavernijverleden, maar niemand leek behoefte te 
hebben om erover te praten. De schaamte die rondom het onderwerp hing 
sloeg in de decennia erna om in boosheid. Weer later werd de boosheid ingeruild 
voor trots en een hernieuwd idee van de kracht van de voorouders. Vanaf dat 
moment werd er voor het eerst meer over het verleden gepraat – al lag de 
nadruk vooral nog op de emancipatie – en kwamen er kunstprojecten en 
theaterstukken over. In het bereiken van het grote publiek was Charles do Rego’s 
— 72 —
