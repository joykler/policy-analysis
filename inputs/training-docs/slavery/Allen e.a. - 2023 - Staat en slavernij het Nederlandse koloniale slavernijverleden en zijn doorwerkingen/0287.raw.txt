etnische, geografische en religieuze afkomst uit de grootste Hollandse en 
Zeeuwse havensteden handel te drijven in allerlei goederen, waaronder goud, 
ivoor, huiden, bijenwas en Afrikaanse peper. De handel vond plaats in diverse 
havens in Senegambia, Sierra Leone en de zogenaamde Graan-, Goud- en 
Slavenkust, het huidige Ghana. Destijds werd al wel deelgenomen aan de 
slavenhandel, maar slechts mondjesmaat en voornamelijk aan de Angolese 
kust, waar vraag was naar arbeidskrachten voor de Spaanse koloniën in 
Amerika. 
Voor deze handel met de Atlantische kustgebieden in Afrika waren de kooplieden 
uit de Republiek in het begin geheel afhankelijk van lange zeereizen en van aan 
boord meegebrachte sloepen waarmee ze handel konden drijven langs de kust 
en de rivieroevers. In de loop der tijd zochten de kooplieden naar een 
permanente basis in de regio. Eerst deden ze dat door een paar handels-
vertegenwoordigers achter te laten, in kleine woningen aan land en/of aan boord 
van lichte scheepjes onder de kust. In bepaalde regio’s, zoals de Ghanese 
Goudkust en de Golf van Guinee, ondervonden de Nederlanders echter sterke 
concurrentie, en zelfs militaire tegenstand, van de Portugezen. De kooplieden die 
hier zaken deden verzochten de Nederlandse autoriteiten daarom maatregelen 
te nemen, zoals militaire expedities om de door de Portugezen bezette gebieden 
over te nemen. Dit leidde tot de aanval op São Tomé (een eiland voor de 
westkust van Afrika) in 1599, het bouwen van een vesting aan de Goudkust, 
zoals Fort Nassau bij Mouri in 1612, en het oprichten van de WIC in 1621. Bij al deze 
maatregelen speelden de Staten-Generaal, de Admiraliteit van Amsterdam en de 
stad Amsterdam steeds een sleutelrol. 
Het begin van de WIC-activiteiten bracht grote veranderingen met zich mee. 
Particuliere kooplieden mochten niet langer zelfstandig handel drijven. De WIC 
nam allerlei Portugese bezittingen over, waaronder de forten aan de Goudkust 
(Elmina, Axim en Shama), maar ook Fort Arguin (Mauritanië), Fort Gorée 
(Senegal), São Tomé en Luanda (Angola, 1642-1648). In verband met de 
verovering van gebieden in Brazilië, begon de WIC ook te handelen in slaaf-
gemaakten. Tussen 1640 en 1650 kwam Luanda op als de grootste haven voor 
de Nederlandse slavenhandel. Daarna verschoof het zwaartepunt tot eind 
achttiende eeuw naar Ardra (Baai van Benin), Loango en de havens ten noorden 
van de rivier de Congo
