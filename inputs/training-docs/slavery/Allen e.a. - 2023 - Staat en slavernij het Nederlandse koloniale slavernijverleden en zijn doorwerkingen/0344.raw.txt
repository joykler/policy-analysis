Gerhard de Kok
Het koloniale verleden van  
provincies en Admiraliteiten
De Republiek der Verenigde Nederlanden bestond uit soevereine provincies of 
gewesten. Hoewel ze veel zelfstandiger functioneerden, waren de gewesten in 
zekere zin voorlopers van de huidige provincies. Ze stuurden vertegenwoordigers 
naar de vergaderingen van de Staten-Generaal in Den Haag, die het koloniale 
beleid onder hun hoede hadden. Op die manier kregen ook de provincies te 
maken met het koloniaal beleid. Belangrijke koloniale kwesties werden op 
gewestelijk niveau ‘voorbesproken’. Ook voor de financiering van koloniaal beleid 
sprongen de provincies regelmatig bij. Zeker de WIC had vaak financiële tekorten, 
waarna de provincies subsidies verschaften. Vanwege de commerciële 
belangen hechtten vooral de zeeprovincies veel waarde aan de koloniën. Het 
gewest Zeeland beschouwde enkele koloniën zelfs als Zeeuws eigendom, zoals 
Suriname, dat in 1667 door een Zeeuwse vloot werd veroverd en later werd 
verkocht aan een landelijke sociëteit. Holland betaalde het leeuwendeel van 
de koloniale kosten en vond dat het daarom ook recht had op het meeste 
economische voordeel van de koloniale compagnieën. Toch probeerden ook 
de kleinere provincies als Groningen, Friesland en Utrecht belangen in de VOC 
en WIC veilig te stellen. Het is niet verwonderlijk dat gewestelijke bestuurders 
zich actief bemoeiden met koloniaal beleid. Door de gelaagde staatsinrichting 
van de Nederlandse Republiek werden de koloniën op allerlei niveaus 
‘besproken’. De rol die de provincies daarbij hadden als scharnierpunt tussen 
stedelijke en nationale belangen levert nog volop interessant onderzoeks-
materiaal op.
De soevereine gewesten van Nederland hadden geen gezamenlijke marine. 
In plaats daarvan waren er vijf afzonderlijke Admiraliteiten, gevestigd in Holland, 
Zeeland en Friesland. Een belangrijke bron van financiering waren de convooien 
en licenten, een soort belasting op de buitenlandse handel van Nederland. 
Vooral in de achttiende eeuw werd de koloniale handel steeds belangrijker voor 
de Admiraliteiten. Hoewel voor handelsverkeer met de koloniën geen convooien 
en licenten verschuldigd waren, gold dat wel voor de Europese handel in 
koloniale goederen. Een groot deel van de inkomsten kwam dan ook van 
de handel in slavernijgerelateerde producten als suiker, koffie en cacao
