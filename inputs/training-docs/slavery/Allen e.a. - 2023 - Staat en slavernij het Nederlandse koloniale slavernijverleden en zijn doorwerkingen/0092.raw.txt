Annemarie de Wildt
De Gouden Koets
Op 13 januari 2022 kondigde koning Willem-Alexander aan dat de Gouden Koets 
‘voorlopig’ niet meer gebruikt zal worden op Prinsjesdag. Zeven maanden eerder 
had hij in het Amsterdam Museum bij de opening van de tentoonstelling over het 
iconische koninklijke voertuig gesproken met kunstenaars die daar hun kritische 
reflecties op de koets toonden. De Amsterdamse kunstenaar AiRich noemde bij 
die gelegenheid het paneel Hulde der Koloniën een misleidende en ‘verzachte’ 
versie van de geschiedenis. In haar eigen versie toont ze wél de dwang en 
onmenselijkheid van het Nederlandse kolonialisme. De Ghanese kunstenaar 
Bernard Akoi-Jackson stelde in zijn installatie de vraag: ‘where does this gold 
come from?’  
De Amsterdamse bevolking heeft de koets geschonken aan Wilhelmina, die in 
1898 werd ingehuldigd als de eerste koningin op de Nederlandse troon. Voor de 
vervaardiging van het rijtuig is betaald met de kwartjes die waren ingezameld 
onder de bevolking van de Jordaan én de ruime donaties van de Amsterdamse 
elite, waaronder de commissarissen van rijtuigenfabriek Spijker. De koets moest 
het hele koninkrijk representeren, inclusief de koloniën. De archieven van Spijker, 
die van de kunstenaar Nicolaas van der Waay, die het rijtuig heeft beschilderd, 
en die van het comité dat het initiatief nam zijn grotendeels verloren gegaan, dus 
we weten niet hoe de opdracht aan Van der Waay luidde. Op het linkerpaneel gaf 
hij inwoners weer van Nederlands-Indië en de Caribische koloniën die producten 
en geschenken overhandigen aan een witte vrouw op een troon. Dergelijke 
iconografie waarin ondergeschiktheid wordt getoond dateert al uit het begin van 
de Europese kolonisatie. Een vergelijkbare voorstelling staat op het timpaan op 
de achterkant van het Amsterdamse stadhuis (nu het Paleis) op de Dam. 
Vanaf het begin was er kritiek op de koets, die symbool zou staan voor de 
ondemocratische en geldverslindende monarchie. Maar vrijwel niemand leek de 
voorstelling op het linkerpaneel echt te zien. Al sinds 2009 bekritiseerde Jeffry 
Pondaag (voorzitter van het Comité Nederlandse Ereschulden) de Gouden Koets 
en de omgang met het Nederlands kolonialisme. In september 2011 riep hij in 
een ingezonden brief koningin Beatrix op het paneel te laten verwijderen. 
Medeondertekenaar Barryl Biekman van het Landelijk Platform Slavernijverleden 
bestookte daarna jarenlang de regering en de koning met kritische brieven, 
— 92 —
