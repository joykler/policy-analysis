Anne-Marieke van Schaik
Belast koloniaal verleden 
In het Belasting & Douane Museum in Rotterdam staat een houten beeldje van 
een Javaanse ambtenaar. Zijn uiterlijk weerspiegelt zijn ambivalente positie in 
dienst van het Nederlandse gouvernement. De man draagt Europese kleren, een 
horlogeketting en aktentas, gecombineerd met een sarong, slippers en de iket, 
het traditionele hoofddeksel. De Nederlandse kolonisator maakte voor het 
uitvoerend bestuursapparaat in Nederlands-Indië zo veel mogelijk gebruik van 
lokale ambtenaren en handelaren. Indonesiërs die meewerkten aan het koloniale 
bestuur kregen westerse scholing, een salaris en meer aanzien in de koloniale 
standenmaatschappij. Zij waren onderdeel gemaakt van het koloniale bestuur, 
maar hadden geen macht om de koloniale structuur van binnenuit te 
veranderen. Het verdeel- en heersprincipe was succesvol: zonder de inzet van 
lokale belastingambtenaren was het Nederland nooit gelukt het enorme gebied 
zo efficiënt te besturen. 
Zowel in de Indonesische archipel als in de Cariben werden belastingambtenaren 
aangesteld om hoofdgeld, belastingen op verkoop van roerende en onroerende 
goederen, grondbelasting, accijnzen, zegelbelastingen, loods-, haven- en 
ankergelden en in-, uit- en doorvoerrechten te innen. De optelling van alle 
geregistreerde belastingopbrengsten in Nederlands-Indië tussen 1848 en 1940 
1
bedraagt 25 836 314 430 gulden. En dan is de periode daarvoor niet eens 
meegeteld.  
De namen, tarieven en vrijstellingen waren per eiland en ook in Suriname 
verschillend. Koffie, suiker en andere door slaafgemaakten verbouwde 
‘luxeproducten’ leverden niet alleen belastinggeld op in de koloniën, maar waren 
in Nederland ook nog eens impost- en accijnsplichtig. De slavenhandel leverde 
ook meerdere belastingen op voor de Nederlandse schatkist. Het belastingtarief 
voor verkoop, in- en uitvoer van slaafgemaakten was bijvoorbeeld op Curaçao 
en Sint-Eustatius eind zeventiende en begin achttiende eeuw ongeveer twee 
2
procent. De opbrengst van de trans-Atlantische slavenhandel kan geschat 
worden op een bedrag tussen 101 en 127 miljoen gulden: de directe belasting-
3
inkomsten waren dan zo’n twee tot tweeënhalf miljoen gulden. Dit is 
conservatief geschat, want de meeste slaafgemaakte mensen wisselden 
meerdere keren van eigenaar en het hoofdgeld is in dit bedrag ook nog niet 
— 184 —
