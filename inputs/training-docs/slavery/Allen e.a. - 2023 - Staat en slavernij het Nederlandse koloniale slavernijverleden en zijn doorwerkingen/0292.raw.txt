Ondanks grote bezwaren in militaire kringen en in handelskringen bedacht De 
Waal dat de Nederlandse forten aan de Goudkust wel in de aanbieding konden. 
De koloniale belangen in Zuidoost-Azië en Latijns-Amerika wogen voor hem 
zwaarder dan die in West-Afrika. De Britten hadden wel oren naar versterking 
van hun machtspositie aan de Goudkust en hapten toe. Beide parlementen 
sputterden nog tegen, maar uiteindelijk werden de afspraken in 1871 vastgelegd 
in drie verdragen: het Sumatra-, Goudkust- en Koelietraktaat. 
Al snel ondervonden de inwoners van de betreffende regio’s wat de twee 
koloniale mogendheden hadden bekokstoofd. Op 8 april 1873 landde een 
Nederlands expeditieleger op de kust van Atjeh. De verwachte snelle 
overwinning voor het koloniale bewind bleef uit. De ‘tuchtiging’ liep uit op een 
eindeloze oorlog die aan beide zijden vele tienduizenden slachtoffers eiste. Pas 
in 1914 was de ‘pacificatie’ van Atjeh voltooid. Volgens de Atjehers duurde de 
oorlog zelfs tot 1942, tot aan de Japanse bezetting van Nederlands-Indië. 
Ook aan de Goudkust volgde een gewelddadige ontknoping, daar ten koste van 
de Ashanti. Op 27 september 1873 landde een Britse militaire eenheid om de 
tweehonderdvijftig kilometer naar hun hoofdstad Kumasi begaanbaar te maken 
voor de hoofdmacht. Die opzet slaagde. Kumasi werd met de grond gelijk 
gemaakt en de Ashanti kregen de rekening gepresenteerd van de expeditie, 
ten bedrage van vijftienhonderd kilo goud. Ook werd het hun verboden nog 
langer mensenjachten te houden onder naburige volken en de slaafgemaakte 
slachtoffers ritueel te offeren – de humanitaire rechtvaardiging van het Britse 
optreden. 
Minder gewelddadig maar even ingrijpend waren de gevolgen voor Suriname. 
Op 5 juni 1873 bracht het zeilschip Lalla Rookh de eerste driehonderd-
negenennegentig migranten uit Brits-Indië. Tot 1916 arriveerden er in totaal 
ruim vierendertigduizend Hindostanen om te gaan werken op de plantages. 
De meerderheid van hun afstammelingen vestigden zich blijvend in Suriname 
en later ook in Nederland. Terwijl de nakomelingen van de vrijgelaten 
 
slaafgemaakten en slaafgeborenen in beide landen ieder jaar op 1 juli Keti Koti
(‘De ketenen gebroken’) vieren, houdt de Hindostaanse gemeenschap, 
inmiddels vertienvoudigd in aantal, 5 juni in ere als Prawas Din (‘Dag van 
2
de immigratie’).
— 292 —
