— INLEIDING —
dwangarbeid). De grens ligt bij het einde van het koloniale verleden: in 
de hoofdstukken vinden we geen referenties aan moderne slavernij. De 
hier bedoelde slavernij kan worden gedefinieerd als een extreme vorm van 
individuele onvrijheid en gedwongen arbeid waarin zowel de persoon als 
de arbeid van de slaafgemaakte als eigendom wordt geclaimd. Systemen 
van slavernij bestaan in verschillende vormen al duizenden jaren op vele 
plekken in de wereld. Met de verwijzing naar het koloniale slavernij­
verleden worden de vormen van slavernij bedoeld die voortkwamen uit de 
Europese koloniale expansie van de vijftiende tot het einde van de negen­
tiende eeuw. Die leidde tot een ongekende schaalvergroting van sla­ ven
handel en slavernij, waarbij Afrikanen, Aziaten en anderen tot eigendom 
werden gemaakt en als goederen werden verhandeld in een door Europese 
koloniale overheden georganiseerd juridisch systeem. Ook in de koloniale 
gebieden die onder het bewind van (voorlopers van) de Nederlandse staat 
stonden werden op grote schaal mensen van hun vrijheid beroofd, tot slaaf 
gemaakt en tot arbeid gedwongen. Slavernij bestond naast, en in combina­
tie met, andere vormen van gedwongen arbeid, die ook door koloniale 
overheden werden ingezet. Kenmerkend voor koloniale slavernij was dat 
slaafgemaakte mensen eigendom werden van een ander mens, en konden 
worden gekocht en verkocht. Zij konden geen rechten uitoefenen en had­
den geen zeggenschap over lijf en leden. De status van leven in slavernij 
was in principe levenslang en ging van moeder over op kinderen. Deze 
vorm van koloniale slavernij wordt in het Engels ‘chattel slavery’ genoemd 
(chattel: roerend goed, bezitting).
De vormgeving, werking en gevolgen van slavernij en slavenhandel 
zijn altijd nauw verweven geweest met de bredere structuren van kolonia­
lisme waarmee de Nederlandse overheid in verschillende delen van de 
wereld macht uitoefende. De betrokkenheid van de Nederlandse staat en 
zijn voorlopers bij het slavernijverleden wordt in Staat en slavernij dus 
steeds verkend in relatie tot de geschiedenis van kolonialisme. Daarnaast 
zijn ook de geschiedenis en de doorwerkingen van slavernij met elkaar 
verbonden. De impact van slavernij op politiek, economie, cultuur en 
samenleving – en in het bijzonder op slaafgemaakten en andere betrokke­
nen – begon al tijdens de totslaafmaking in Afrika, werd versterkt tijdens 
de sla vernijperiode, en werkte ook daarna nog door.
Overal waar we in dit boek spreken van ‘de staat’ bedoelen we tevens 
de voorlopers van de Nederlandse overheid. En als we het hebben over 
het slavernijverleden hebben we het dus ook over de doorwerkingen
