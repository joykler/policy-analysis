Coenraads Burgh, bewindhebber van de WIC, burgemeester van Amsterdam, 
gedeputeerde van de Raad van State en ambassadeur, Samuel Blommaert, 
bewindhebber van de WIC en Samuel Godijn, bewindhebber van de WIC en de 
Noordsche Compagnie, hadden in de Republiek inspraak in het bestuur van het 
land en de koloniale compagnieën. Het netwerk achter deze mannen vergrootte 
hun macht nog meer. Door zijn contacten binnen de Republiek wist Van 
Rensselaer zijn neef, Wouter van Twiller, tot directeur van Nieuw-Nederland te 
benoemen. Zijn nauwe contact met deze en andere directeuren van Nieuw-
Nederland is ongetwijfeld een van de redenen geweest dat Van Rensselaer zo 
succesvol was als patroon. 
Ook andere prominente kolonisten waren onderdeel van familienetwerken met 
veel geld en macht in de Republiek. Cornelis van Aerssen van Sommelsdijck was 
de kleinzoon van een diplomaat en griffier van de Staten-Generaal, Samuel 
Godijn was de schoonvader van telgen van het bekende Amsterdamse 
regenten geslacht Trip, en ook leden van de familie Van Pere en Bicker zaten 
in alle bestuursorganen van de Republiek. Door de politieke macht die deze 
kolonisten hadden in de Republiek wisten zij hun rijkdom en hun macht in de rest 
van de wereld tactisch uit te breiden.
Door het verlengen van octrooien en het verlenen van financiële en militaire 
steun gaven de Staten-Generaal, de provincies en de steden aan individuen en 
organisaties niet alleen de mogelijkheid tot het drijven van handel, maar ook tot 
het koloniseren van gebieden. Daarmee kregen ‘handelaren’ het recht tot het 
gebruiken van geweld, het exploiteren van gebieden in de Amerika’s, Afrika en 
Azië en het besturen van de koloniën die zij daar stichtten. Deze mannen waren 
ook actief als bestuurders in koloniale organisaties en de bestuursor ganen van 
de Republiek en/of waren deel van families en netwerken waarin velen dergelijke 
bestuursfuncties bezaten. Het is dan ook onmogelijk om binnen dit Nederlands 
bestuur van de zeventiende en achttiende eeuw onderscheid te maken tussen 
handel, politiek en kolonisatie. Om de vroegste vormen van Nederlands 
kolonialisme beter te kunnen begrijpen, is het zinvol juist de mechanismen 
van kolonialisme en politiek achter ‘handelscompagnieën’ te onderzoeken.
Myrthe Kraaijenoord (1997) volgde de master Colonial and Global History aan 
de Universiteit Leiden. Ze deed onderzoek naar de verhoudingen tussen de 
slaafgemaakte en vrije zwarte bevolking van Curaçao ten tijde van slavernij. 
— 369 —
