Caroline Drieënhuizen
Methode: slavernij en  
visuele bronnen
Slavernij lijkt op het eerste oog weinig zichtbaar in tekeningen, aquarellen, 
prenten, boekillustraties, kaarten of schilderijen. Dat is op zijn minst merk-
waardig, want het gaat om een alom aanwezig en in al zijn gewelddadigheid 
sterk tot de verbeelding sprekend fenomeen. De vroegmoderne en negentiende-
eeuwse afbeeldingen van Surinaamse suikerplantages, Indonesische huis-
houdens en koloniale stadsimpressies uit zowel Suriname als Indonesië met 
witte huizen, hutten en wuivende palmen ogen voor sommigen vooral idyllisch. 
Maar schijn bedriegt. We moeten beter, breder en vooral ‘anders’ kijken. 
Afbeeldingen van de koloniën zijn geen weergave van een historische realiteit, 
maar een afgeleide daarvan. De meeste visuele bronnen zijn het product van de 
witte, voornamelijk mannelijke, dominante, blik in een koloniaal machtsregime. 
Via die blik, beïnvloed door (koloniale) ideeën, opvattingen en verlangens, kijken 
we nu naar de in beeld gebrachte koloniale wereld van toen. Zo verkrijgen we 
informatie over bijvoorbeeld leefomstandigheden en tradities, maar de 
afbeeldingen zeggen vooral iets over de manier waarop de kolonisator keek 
naar slavernij, over hoe in een koloniale context sociale verschillen werden 
aangebracht en hoe de wereld werd geordend. Ze zeggen paradoxaal genoeg 
minder over de mensen en de wereld die ze tonen. We dienen ons derhalve 
bewust te zijn van onze eigen positie en de bijbehorende blinde vlekken: onze 
manier van kijken is historisch, geografisch, cultureel en sociaal (klasse, kleur 
en gender) bepaald.
Kunsthistoricus Elmer Kolfin, die voor het eerst uitvoerig onderzoek deed naar de 
beeldvorming rond slavernij in Suriname, wees er reeds op dat afbeeldingen van 
slaafgemaakten het resultaat waren van westerse visies op slavernij, en dus 
ook sturend in de beeldvorming daarover. Afgezet tegen de discussie over 
slavernij in Suriname aan het eind van de achttiende en het begin van de 
negentiende eeuw, werd er relatief minder gedebatteerd over Aziatische 
slavernij. Afbeeldingen van slavernij in Azië waren er wel, maar het onderwerp 
leek minder duidelijk aanwezig. De afbeeldingen van Aziatische slaafgemaakten 
die er waren werden bovendien niet ingezet voor de Nederlandse
