Filipa Ribeiro da Silva
Nederlanders in Atlantisch  
Afrika voor 1800 
Tot dusver heeft het academische onderzoek over de Nederlanders in de 
Atlantische kuststreken van Afrika zich vooral toegespitst op de West-Indische 
Compagnie (WIC) en de Middelburgsche Commercie Compagnie (MCC). We weten 
dan ook het meest over het hoofdkwartier van de WIC aan de Goudkust (Elmina, 
Ghana) en het aandeel van de WIC en de MCC in de trans-Atlantische 
slavenhandel. Maar de oprichting van de WIC was niet het startpunt van de 
Nederlandse aanwezigheid in Afrika. De handel in slaafgemaakte Afrikanen was 
ook niet de enige belangrijke activiteit van de Nederlanders daar, en Elmina niet 
de enige belangrijke West-Afrikaanse buitenpost van de Nederlandse Republiek.
In de eerste helft van de twintigste eeuw groeide – naar aanleiding van de 
driehonderdste verjaardag van de oprichting van de WIC – de belangstelling 
van onderzoekers naar de overzeese expansie van de Nederlanders en hun 
aanwezigheid in Noord- en Zuid-Amerika en Afrika. Ondanks de toename van 
het aantal onderzoeken kwam dit onderwerp in Nederland en daarbuiten pas 
na 1950 echt in een stroomversnelling door de Afrikaanse dekolonisatie en 
de opkomst van regiostudies. Afrikastudies en met name hun focus op de 
doorwerking van de slavenhandel op de leefgemeenschappen in Afrika en de 
bijdrage aan de economische opkomst van het Westen, waren onontbeerlijk 
voor de academische kennis over de Nederlanders in de Atlantische kuststreek. 
Centraal in dit onderzoek stond meestal de handel in grondstoffen en de 
slavenhandel, met als hoofdrolspelers de Nederlandse handelsmaat schappijen. 
Aan het eind van de twintigste eeuw raakte het onderzoek naar de Nederlandse 
aanwezigheid in Afrika onder invloed van de vakgebieden Atlantische 
geschiedenis en Wereldgeschiedenis. Dit leidde tot een nieuwe golf onderzoek, 
waarin nieuwe vragen naar andere actoren en regio’s in beeld kwamen, 
waaronder bijvoorbeeld particuliere ondernemers en hun manier van zakendoen 
in diverse Afrikaanse regio’s zoals Senegambia en de Loango-Angola-kust.
Deze laatste golf publicaties maakt duidelijk dat de eerste contacten tussen de 
Republiek en de Atlantische kust van Afrika teruggaan tot het laatste decennium 
van de zestiende eeuw. Toen begonnen particuliere kooplieden van diverse 
— 286 —
