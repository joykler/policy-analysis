abolitionismebeweging. Eerder vond het tegenovergestelde plaats: net als in 
Suriname verschenen slaafgemaakten in Indonesië als een soort karikaturen in 
de rond het midden van de negentiende eeuw razend populaire albums met 
beschrijvingen van bevolkingsgroepen van landen. In een deel van die albums 
vol representanten van sociale groepen uit de kolonie werd het type van ‘de 
slavin’ gebruikt om het (voort)bestaan van slavernij in Indonesië tegenover 
het publiek in Nederland te verdedigen. Zo werd het beeld van Nederlandse 
Aziatische koloniën waar ‘milde’ huishoudslavernij plaatsvond geconstrueerd. 
Dat wordt overigens tot op de dag van vandaag in stand gehouden. 
Bewustwording van de geschiedenis van slavernij is noodzakelijk om Aziatische 
slavernij op afbeeldingen te kunnen herkennen. Wie met die wetenschap kijkt, 
en zich bewust is van de intentie waarmee de afbeeldingen zijn gemaakt, en 
daarmee koloniale ideologie, ziet dat slaafgemaakten in Azië talloze keren 
zijn afgebeeld. Ze staan afgebeeld als decoratief element in de marge van 
vroegmoderne kaarten van de koloniën, op afbeeldingen van koloniale huis-
houdens en, in de schaduw van de voornaamste geportretteerden, op vroeg-
moderne schilderijen. Veel minder vaak staan slaafgemaakten centraal in een 
afbeelding, en slechts zelden kennen wij hun naam. 
Kolfin heeft in zijn boek Van de slavenzweep & de muze (1997) afbeeldingen van 
slaafgemaakten in Suriname bijeengebracht. Hij laat overtuigend zien hoe er 
drie verschillende fasen zijn aan te wijzen in de Nederlandse verbeelding van 
slavernij. In de zeventiende eeuw, stelt hij vast, speelden slaafgemaakten een 
ondergeschikte rol in afbeeldingen. Ze werden afgebeeld op kaarten en in 
boeken, als onderdeel van koloniale landschappen en industrie. Rond de 
eeuwwisseling van de achttiende naar de negentiende eeuw werden zij vaker 
gepresenteerd als slachtoffer, bijvoorbeeld door de wrede straffen die zij 
moesten ondergaan weer te geven, of ze te laten zien als representanten van 
een sociale groep in Suriname (‘de slaaf’). Pas in de loop van de negentiende 
eeuw, zo betoogt Kolfin, werden slaafgemaakten afgebeeld als mens, als individu 
en werden zij zelfstandig, dus niet als onderdeel van een landschap of ter 
illustratie van een tekst, afgebeeld. Kolfins werk wordt, hoewel het inmiddels al 
ruim een kwart eeuw oud is, nog steeds beschouwd als het standaardwerk over 
de verbeelding van slavernij in Suriname. Onderzoek naar illustraties van 
slaafgemaakten op de door Nederland gekoloniseerde Caribische eilanden is er, 
voor zover ik weet, niet. Het onderzoek naar de verbeelding van slavernij in de 
koloniën in Azië komt op gang. In 2021 verscheen een eerste aanzet met de 
— 199 —
