Myrthe Kraaijenoord
Koloniale expansie  
en de Nederlandse staat
 
De VOC en de WIC zijn Nederlands bekendste koloniale compagnieën. Toch 
waren zij niet de enige. Al in de decennia voordat de VOC werd opgericht waren 
er ondernemers uit de Republiek betrokken bij ondernemingen naar de 
Amerika’s, Afrika en Azië. Door zich te verenigen in compagnieën bundelden zij 
hun geld en verantwoordelijkheid. De ondernemers hadden vaak belangrijke 
functies in het stedelijk en landelijk bestuur, en stonden met hun overzeese 
expedities aan de basis van het vroege Nederlandse kolonialisme. Dit 
kolonialisme werd mede vorm gegeven door de Staten-Generaal, provincies, 
steden en andere voorlopers van de Nederlandse staat. 
Claes Adriaensz van Adrichem, Elias Trip, Laurens Bicker, Daniël van der Meulen, 
Johan van der Veeken, Jacques de Velaer en Balthazar de Moucheron waren 
enkele grote namen binnen de handels- en bestuurselite. Vanuit Middelburg 
investeerde De Moucheron in allerlei compagnieën, waaronder de Veersche 
Compagnie en de Compagnie De Moucheron, opgericht in respectievelijk 1597 en 
1600. Hij nam actief deel aan de kaapvaart, was een van de initiatiefnemers van 
de vaart op West-Afrika en Zuid-Amerika en werd een van de eerste bewind-
hebbers van de VOC. Hij heeft bovendien tot twee keer toe, op eigen kosten, 
geprobeerd eilanden in de Golf van Guinee te veroveren en bewoonbaar te 
maken. Een permanente bezetting is nooit tot stand gebracht. Op het hoogtepunt 
van zijn carrière bezat De Moucheron tientallen schepen, die met honderden 
van zijn eigen bemanningsleden de hele wereld over voeren. De handel was een 
belangrijk aspect voor deze tochten, maar ging hand in hand met agressieve 
veroveringen. De Moucheron werd in zijn ondernemingen door allerlei beleggers 
gesteund, waaronder prins Maurits van Oranje, stadhouder en legeraanvoerder 
van de Republiek. Van de Staten-Generaal kreeg de Moucheron keer op keer 
toestemming voor zijn ondernemingen. Deze en de afzonderlijke Staten van 
Holland en Zeeland voorzag hij vaak van advies.
Andere kooplieden gaven niet alleen advies, maar hadden zelfs zitting in 
bestuurlijke organen van de voorlopers van de Nederlandse staat. Zo werd in 
1598 de Middelburgsche Compagnie opgericht onder leiding van Adriaen Ten 
— 366 —
