Michiel van Kempen
13.  Talen en literaturen    
 van de voormalige  
 Nederlandse koloniën 
◼ ◼◼ K oloniaal Babel in vogelvlucht
Wie anno 2023 over het Amsterdamse Damrak loopt hoort conversaties 
in tal van Europese talen, in het Chinees, Japans, Arabisch, Perzisch en in 
Indiase talen. Eenzelfde toren van Babel liet zich horen in de koloniale 
centra van de zeventiende en achttiende eeuw. In Batavia (het huidige 
Jakarta) hoorde je op straat stemmen uit alle hoeken van het eigen rijk, 
maar ook Chinees, Tamil, Portugees en tal van andere Europese talen. 
In het Paramaribo van dezelfde tijd klonken Nederlands, Frans, Duits, 
Engels, Zweeds en het ‘Negerengelsch’. Alle grote Europese talen konden 
gehoord worden op de kades van het Bovenwindse Sint­Eustatius toen 
‘the Golden Rock’ in de tweede helft van de achttiende eeuw als vrijhaven 
en stapelplaats diende voor de handel van koloniale zeevarende naties. Op 
de Benedenwindse eilanden voerde het Spaans de boventoon, maar meng­
den zich ook Portugees, Frans en Nederlands in het palet.  
 
Taalpolitiek was net als onderwijspolitiek een instrument van imperialis­
tische overheersing en kan binnen koloniale context twee radicaal ver­
schillende gedaanten aannemen. Allereerst kan zo’n politiek gericht zijn 
op assimilatie, waarbij de gekoloniseerde volkeren zich de taal en de cul­
tuur van de koloniale bovenlaag zo goed mogelijk ‘eigen’ moeten maken. 
Daarnaast kan een taalpolitiek erop gericht zijn de diversiteit aan talen en 
culturen zo veel mogelijk intact te laten, een politiek die evengoed voort 
kan komen uit respect voor die culturen als vanuit een bewust streven 
naar verdeel en heers. Beide gedaanten van taalpolitiek kwamen voor in 
de Nederlandse koloniale geschiedenis. Vaak wordt ‘de Oost’ gezien als de 
regio van gerespecteerde cultuurdiversiteit, terwijl ‘de West’ voorbeelden 
verschaft van verdeel­ en heerspolitiek. De werkelijkheid is aanzienlijk 
complexer en weerbarstiger, zelfs binnen één en dezelfde regio
