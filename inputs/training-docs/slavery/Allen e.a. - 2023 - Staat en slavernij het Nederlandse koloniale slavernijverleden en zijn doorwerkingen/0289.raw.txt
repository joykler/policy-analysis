Martin Bossenbroek
Zwarte Hollanders
De Britse regering vond het verdacht: in 1836 vertrok de Nederlandse generaal 
Jan Verveer naar West-Afrika om er rekruten te werven voor het Koninklijk 
Nederlandsch-Indisch Leger (KNIL). Nota bene vanuit Kumasi, de hoofdstad van 
het koninkrijk Ashanti, berucht om zijn slavenjachten en mensenoffers. Het kon 
daar, oordeelde minister van Buitenlandse Zaken Lord Palmerston, onmogelijk 
gaan om vrijwilligers; het was je reinste slavenhandel. En daar maakte Londen 
ernstig bezwaar tegen.
Nu hadden de Britten recht én macht van spreken. Sinds ze zelf de slavenhandel 
(1807) en de slavernij (1834) in hun overzeese rijk hadden verboden, oefenden 
ze door middel van gunboat diplomacy steeds meer druk uit op andere landen 
om dit humanitaire voorbeeld te volgen. Nederland had inmiddels toegezegd om 
in ieder geval de handel in slaafgemaakte Afrikanen te staken. Probeerde Den 
Haag daar nu op slinkse wijze onderuit te komen? 
Koning Willem I haastte zich de Britse verdachtmakingen te ontzenuwen. Na 
de overwinning in de Java-oorlog (1825-1830) had hij zijn zinnen gezet op 
uitbreiding van het Nederlandse gezag op Sumatra. Zijn rechterhand Johannes 
van den Bosch had daarvoor een plan bedacht: versterking van het KNIL 
met compagnieën Zwitsers en Afrikanen. Maar een conflict met het machtige 
Groot-Brittannië kon de koning-koopman-veroveraar zich niet veroorloven.
Dus putte de Nederlandse minister van Buitenlandse Zaken Verstolk van 
Soelen zich namens Willem I uit in een stroom nota’s om Palmerston gerust 
te stellen. Keer op keer beklemtoonde hij dat Verveer op pad was gestuurd met 
heldere instructies. De rekrutering richtte zich inderdaad op slaafgemaakte 
Afrikanen, afkomstig uit de buurlanden van Ashanti, maar die kregen zelf 
de keuze. Wilden ze tekenen voor het Nederlandse koloniale leger, dan werden 
ze eerst voor tachtig à honderd gulden per persoon vrijgekocht. Dat bedrag 
zouden ze tijdens hun vijftienjarige diensttijd in termijnen terugbetalen.  
Na afloop van het contract mochten ze opnieuw zelf beslissen: in  Nederlands-
Indië blijven of terugkeren naar de Goudkust. Kortom, betoogde Verstolk 
van Soelen, het was geen slavenhandel maar contractarbeid, eigenlijk 
— 289 —
