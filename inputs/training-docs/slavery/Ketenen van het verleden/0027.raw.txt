Hoewel de discussie zich vaak lijkt te vernauwen tot standbeelden of figuren uit de Neder -
landse folklore (bijvoorbeeld Zwarte Piet), gaven alle deelnemers aan de dialogen aan dat 
deze prominente voorbeelden slechts het topje zijn van een maatschappij- en sector-brede 
ijsberg van beeldvorming, die concrete negatieve gevolgen heeft voor het alledaagse leven 
van mensen van kleur in Nederland. Zo gaf een vrouw aan dat zij zich elke keer dat zij het huis 
uit gaat, voorbereidt op racistische uitlatingen: wat zal het vandaag zijn: bespuugd worden of 
voor Zwarte Piet worden uitgemaakt? In een andere break-outsessie vertelde een moeder een 
verhaal over de zwemles van haar zoon. De zwemmeester hield vol dat er op zwarte kinderen 
meer gelet moet worden. Zij zouden ‘minder goed drijven omdat ze een lager massamid-
delpunt hebben’. Met andere woorden: zelfs in alledaagse situaties zoals de zwemles werd 
zwartheid, zelfs door getraind personeel, als extra probleem gezien. Hier worden zelfs jonge 
kinderen dus al mee geconfronteerd.
Uit de dialogen bleek dat een meerderheid van de deelnemers dit soort beeldvorming zag als 
een van de belangrijkste gevolgen van slavernij en kolonialisme. Tegelijkertijd werd ook duide-
lijk dat juist beeldvorming uiterst hardnekkig en complex is omdat het in feite alle lagen en sec-
toren van de maatschappij beïnvloedt, en omdat beeldvorming als complex cultureel fenomeen 
niet één duidelijk aanwijsbare bron heeft. Van etnisch profileren bij de politie en (toenemende) 
segregatie in het onderwijs, tot een gebrek aan representatie in en toegang tot media, cultuur 
en bedrijfsleven – beeldvorming speelt in de beleving van de deelnemers op vele gebieden een 
rol in het in stand houden van raciale stereotypen en denkbeelden, zowel bewust als onbewust. 
Gezien het wijdverspreide en diepgewortelde karakter van deze beeldvorming, klonk er bijna 
wanhoop door in de dialogen over de kansen voor een succesvolle aanpak van dit probleem.
Dit kwam bijvoorbeeld in het door Motivaction georganiseerde panel naar voren. Deelnemers 
merkten op dat er in Nederland steeds vaker discussies gevoerd worden over discriminatie en 
racisme, maar ook over het slavernijverleden, zoals de controverse over Zwarte Piet. Een aan-
tal deelnemers gaf aan de samenleving door deze toename van discussies als overspannen te 
ervaren: ieder woord wordt tegenwoordig op een weegschaal gelegd, en discussies ontaarden 
heel snel in conflicten. Toch vond een groep deelnemers deze discussies belangrijk, omdat er 
in de hedendaagse maatschappij nog steeds etnisch geprofileerd wordt, niet specifiek in één 
sector, maar in de gehele samenleving. Er bestaan vooroordelen over gekleurde mensen. Men-
sen met een donkere huidskleur worden nog steeds regelmatig racistisch bejegend en er is 
nog steeds kansenongelijkheid. Een grote meerderheid van de deelnemers aan dit panel vond 
dat de media, het onderwijs, en de arbeidsmarkt prioriteit moeten hebben als het gaat om het 
wegnemen van negatieve beeldvorming en kansenongelijkheid. 69 procent van de deelne-
mers zag hiervoor een grote of zeer grote verantwoordelijkheid weggelegd voor de overheid 
– slechts 12 procent zag een kleine of zeer kleine verantwoordelijkheid voor de overheid.
6.1.2 Sectorale dialogen
De worsteling over hoe om te gaan met beeldvorming, kwam ook duidelijk naar voren in de 
sectorale dialogen. In de dialoog over de doorwerking van de slavernij op de arbeidsmarkt 
waren de deelnemers het erover eens dat het slavernijverleden ook in de huidige arbeids-
markt doorwerkt, ook al gebeurt dat op een vaak subtiele manier. Ook hier speelt beeldvor-
27
