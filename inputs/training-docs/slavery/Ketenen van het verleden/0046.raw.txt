Motie-Nicolaï
8.  Het adviescollege adviseert, met inachtneming van de hiervoor genoemde overwegingen 
en aanbevelingen, de voorstellen die in de motie-Nicolaï onderwerp waren van onderzoek, 
uit te voeren.
Suriname
9.  Het adviescollege betreurt het dat de dialoog over het slavernijverleden in Suriname 
en de doorwerking daarvan in het heden geen onderdeel van de aan het adviescollege 
verstrekte opdracht was. Deze was immers beperkt tot het huidige Koninkrijk. Gelet op 
de aanzienlijke rol die de Nederlandse trans-Atlantische slavernij heeft gespeeld in de 
voormalige kolonie Suriname en de actieve rol die de diaspora in Nederland speelt bij 
zowel het herdenken als verwerken van het slavernijverleden, wordt geadviseerd om 
Suriname te betrekken bij de uitvoering van dit advies en de totstandkoming van het 
beleid daartoe.
Oost-Indië
10.  Het slavernijverleden van Nederland betreft zowel Oost- als West-Indië. De opdracht 
van het adviescollege beperkte zich tot het trans-Atlantische slavernijverleden. Om een 
integraal beeld van de Nederlandse betrokkenheid in de slavernij te hebben, is nader 
onderzoek naar slavernij in Oost-Indië wenselijk. Daarom beveelt het adviescollege aan 
om dit onderwerp en de doorwerking in het heden nader in onderzoek te nemen, in een 
daartoe passend proces.
Internationaal
11.  Het adviescollege heeft kennisgenomen van de VN-resolutie van 22 december 2018 
waarbij is besloten een permanent forum op te richten ten behoeve van mensen 
van Afrikaanse afkomst. Het forum zal dienen als overlegorgaan voor mensen van 
Afrikaanse afkomst en andere belanghebbenden, als platform voor het verbeteren van 
de levenskwaliteit en het levensonderhoud van mensen van Afrikaanse afkomst en om 
bij te dragen aan de uitwerking van de VN-resolutie in een verklaring. Die declaration 
zal een eerste stap zijn tot een juridisch bindend instrument, voor de bevordering en 
volledige eerbiediging van de mensenrechten van mensen van Afrikaanse afkomst. Het 
adviescollege beveelt aan actief te participeren in dit forum en de realisatie van het 
bindend instrument te bevorderen.
