4.2  Belangrijkste conclusies 
 
Excuses vanuit de regering 
 
1. De ministeriële verantwoordelijkheid staat niet in de weg aan het aanbieden van 
betekenisvolle excuses voor het Nederlandse slavernijverleden door de huidige Nederlandse 
regering (§2.4). 
 
2. Er is, onder verwijzing naar de taxatie van de gevolgen bij wettelijke regeling (punt 6 en 8 
hieronder), geen reden om aan te nemen dat er strafrechtelijke of civielrechtelijke gevolgen 
zijn bij de excuus-aanbieding door de regering (§2.5).  
 
Erkenning, excuses en herstel in een wet (het niveau van de staat Nederland binnen het 
Koninkrijk) 
 
3. Er bestaan in beginsel geen juridische belemmeringen om de erkenning, excuses en 
herstel van/voor het slavernijverleden, als alternatief voor een verklaring van de regering, 
neer te leggen in een formele (rijks)wet. Een meerwaarde van de vorm van een wet is dat 
deze vorm van erkenning, excuses en herstel, door de betrokkenheid van het parlement, 
met meer overtuiging aanspraak kan maken op een breed maatschappelijk draagvlak te 
berusten (§3.1 en 3.2). 
 
4. De Franse wet Taubira is een voorbeeld van zo’n wet. De wet Taubira is een 
erkenningswet. De belangrijkste kritiek die deze wet heeft gekregen is haar vrijblijvendheid: 
de Franse Republiek erkent nergens expliciet de dader te zijn van de slavernij die zij erkent 
als een misdrijf tegen de menselijkheid (§3.2). 
 
5. Een Nederlandse erkenningswet zou de vrijblijvendheid van de Franse wet Taubira 
moeten voorkomen; een variant die dat voorkomt wordt voorgesteld in de onderhavige 
studie (§3.2). 
 
6. De strafrechtelijke gevolgen van een erkenningswet zijn non-existent. Voor 
civielrechtelijke gevolgen hoeft nauwelijks gevreesd te worden. Niettemin verdient het, om 
elke onzekerheid uit te sluiten, aanbeveling om op het gebied van civielrechtelijke 
aansprakelijkheid een duidelijke keuze in de wet zelf op te nemen (zowel in positieve als 
negatieve zin) (§3.2). 
 
7. Een excuseswet heeft als toegevoegde waarde dat daarmee ook nadrukkelijk de 
verantwoordelijkheid voor dat verleden wordt aanvaard en genomen. Daarbij zou 
nauwkeurig onderscheiden moeten worden tussen verschillende perioden: de laatste fase 
van de Nederlandse slavernij waarin er al van de huidige Staat der Nederlanden gesproken 
kan worden (vanaf de Grondwet van 1814), en de periode daarvoor. Een variant wordt 
voorgesteld waarin de verantwoordelijkheid van de Staat der Nederlanden voor de periode 
vanaf 1814 als vanzelfsprekend verondersteld wordt en waarin de Staat der Nederlanden als 
rechtsopvolger de verantwoordelijkheid voor de periode ervoor op zich neemt (§3.3). 
 
 42
