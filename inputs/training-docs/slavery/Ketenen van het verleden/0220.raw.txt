bijlage 5c
Verslag dialooggroep Bonaire 
 
Inleiding 
De dialooggroep Bonaire, die uit vijftien leden bestaat, heeft zes tafelgesprekken gevoerd 
met personen uit alle lagen van de bevolking. Het uitgangspunt was dialoog en geen 
discussie voeren over de doorwerking van het slavernijverleden in de hedendaagse 
samenleving. Politiek, kolonialisme, racisme, de band met Nederland en de ontwikkeling die 
Bonaire doormaakt liepen als een rode draad door die gesprekken.  
In grote lijnen werd gedialogeerd over de periodes: afschaffing van de slavernij, de 
trekarbeid naar Cuba, Curaçao, Suriname en Venezuela tussen 1870 en 1920, de emigratie 
naar Aruba en Curaçao na de komst van Shell op Curaçao en Lago op Aruba waar veel 
Bonairiaanse arbeiders na 1920 naar toe gingen. De arbeiders stuurden via postwissel geld 
naar Bonaire dat de naam kreeg van Postwisseleiland.  
Twee belangrijke momenten in de geschiedenis van Bonaire waren: 1951 met de Eilanden 
Regeling Nederlandse Antillen (ERNA) en het Statuut in 1954. Bonaire kreeg op politiek 
gebied meer zeggenschap en vrijheid. Autonomie werd het toverwoord. Gebeurtenissen op 
Curaçao, dertig mei 1969 en de Status Aparte van Aruba hadden hun effect op Bonaire. De 
Antillen van vijf, ondanks de goede bedoeling, voorzag in meer politieke vrijheden voor de 
eilanden en werd het begin van het einde van het Antilliaans staatsverband. De 
ontwikkelingen die hierna volgden met tal van referenda op de eilanden en ronde-tafel-
conferenties hebben Nederland meer macht over de eilanden gegeven met als gevolg het 
uiteenspatten van de Nederlandse Antillen.  
Bonaire heeft gekozen voor een directe band met Nederland en is sinds 2010 een 
bijzondere gemeente van Nederland. In 2015 heeft de meerderheid van de 
stemgerechtigden in een referendum duidelijk gemaakt niet blij te zijn met deze status.  
 
Tegenwoordig 
Uit de reacties van de aanwezigen tijdens de bijeenkomsten van de dialooggroep is duidelijk 
geworden dat de nieuwe status van Bonaire gezien wordt als een voortzetting van het 
slavernijverleden. De echo van dat verleden wordt steeds luider hoorbaar.  
Vele punten, zowel negatief als positief hebben aandacht gekregen. De positieve punten 
van het verleden, die nog steeds aanwezig zijn; 
• Op gebied van gezondheidszorg zoals het gebruik van kruiden en behandeling van 
bepaalde ziektes die niet bekend zijn bij westerse artsen. Denk aan Padrehon en 
Madrehon. Is een pijn in de onderbuik die door middel van gebed, zalfjes en 
massages behandeld wordt door een “Kurandero” (kruidendokter). 
• Op gebied van voeding Uit Afrika komen; okra, “funchi” (maismeel), bonen, (met een 
zwarte navel), mangusá; soort gerecht bestaande uit gekookte pinda’s, bonen en 
maïs, geitensoep, het roosteren van vlees op het vuur (barbecue). De manier van 
koken door alle ingrediënten in een pan te stoven, wat heet “stobá”.   
• De samenwerking bij het planten en het oogsten.
