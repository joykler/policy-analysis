honderden jaren specifieke misdrijven tegen de menselijkheid hebben voorgedaan, te weten 
82
slavenhandel en slavernij. De participatie aan deze misdrijven was maatschappijbreed. Dit 
heeft diepe en pijnlijke sporen getrokken door alle maatschappelijke lagen heen, die 
vandaag de dag nog voelbaar en herkenbaar zijn. Het gegeven dat in het strafrecht dit 
gedrag is verheven tot internationale misdrijven en dat nationale regelgeving slavenhandel 
en slavernij strafbaar stelt, duidt aan hoe wederrechtelijk slavenhandel en slavernij en de 
gevolgen hiervan zijn. Deze wederrechtelijkheid roept om een respons, zij het niet in 
strafrechtelijke zin. De heldere tegenwoordige strafrechtelijke kwalificatie kan aan die 
respons (in de vormen erkenning, excuses en herstel) extra diepgang verlenen. 
 
Civielrechtelijke aspecten 
Wanneer gebeurtenissen in het verleden als misdrijven tegen de menselijkheid worden 
erkend, is met die erkenning in beginsel ook het onrechtmatige karakter van deze 
gebeurtenissen aannemelijk.  
 
Het is echter niet gegeven dat de erkenning dan ook leidt tot civielrechtelijke 
aansprakelijkheid van degene die tot erkenning is overgegaan. Daarvoor zouden 
verschillende juridische hordes moeten worden overwonnen: de verjaringsregels, de 
vaststelling aan wie thans een daad van destijds kan worden toegerekend, de vaststelling 
wie de benadeelde is, de vaststelling van de feiten waarop de vordering gebaseerd is en de 
vaststelling van het causale verband tussen de handeling van de dader van destijds en de 
83
gestelde schade.  
 
Een essentiële horde is de verjaringstermijn. Deze termijn bedraagt voor claims op grond van 
onrechtmatig handelen in beginsel vijf jaar, te rekenen vanaf het moment waarop de 
vordering is ontstaan, dat wil zeggen: het tijdstip waarop de benadeelde daadwerkelijk in 
staat is geweest zijn vordering in te stellen doordat hij zowel met de schade als met de 
aansprakelijke persoon bekend is geworden. De rechter wijkt daar alleen van af als een 
beroep op verjaring naar maatstaven van redelijkheid en billijkheid onaanvaardbaar zou zijn. 
Dat gebeurt niet snel maar is ook niet helemaal uitgesloten.  
 
Relevant is in dat verband de zaak van de weduwen van Rawagede. De Rechtbank Den Haag 
heeft in 2011 de verjaringstermijn opzijgezet ten aanzien van de weduwen van de mannen 
die in 1947 door Nederlandse militairen waren geëxecuteerd en ten aanzien van de mannen 
die bij de executies gewond waren geraakt. Voor de rechtbank was medebepalend dat de 
ernstige verwijtbaarheid van het Nederlandse handelen ook naar toenmalig recht al 
vaststond en dat de Staat er van meet af aan rekening mee had moeten houden dat hij tot 
vergoeding van de schade zou worden aangesproken. Van belang was ook dat de Staat zelf 
nog geen streep had willen zetten onder dat deel van de geschiedenis en bovendien zelf de 
                                                        
82
 Zie bijvoorbeeld, ten aanzien van Rotterdam : Van Stipriaan 2020, p. 173 en 373. 
83
 In deze zin ook: Marilyn Haimé, ‘Het slavernijverleden: compensatie voor historische discriminatie als 
genoegdoening’, Nederlands Tijdschrift voor Mensenrechten 2018, p. 445-451, p. 447-449. Zie verder: L. 
Zegveld, Civielrechtelijke verjaring van internationale misdrijven, (oratie Amsterdam UvA) Amsterdam: 
Universiteit van Amsterdam 2015, met name p. 17. 
 32
