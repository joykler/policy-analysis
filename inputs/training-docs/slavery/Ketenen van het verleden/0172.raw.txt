bijlage 4c
 
 Collectieve doorwerking is een langdurig effect van iets dat in het verleden is gebeurd 
en daarna in allerlei vormen kan opduiken, voornamelijk negatief. Bijvoorbeeld vroeger 
bestonden er geen chemische huidbleekmiddelen, pas veel later zijn die in gebruik gekomen. 
Maar zij hangen wel samen met de hedendaagse doorwerking en materialisering van het 
koloniale idee dat de witte mens superieur is en dat dus ook een lichtkleurige huid als beter of 
kansrijker kan worden ervaren dan een donkere huidskleur. Het is een effect van eeuwenlang 
anti-zwart racisme. Een andere doorwerking is ook het credo ‘wij zijn hier omdat jullie daar 
waren’. Dat wil zeggen na eeuwen slavernij en kolonialisme hadden we geen andere keus dan 
onze toekomst zoeken in het land van de kolonisator. Al wordt het ook vertaald als: wij 
komen terughalen wat jullie bij ons geroofd hebben. En in ieder geval betekent het: wij 
hebben alle recht om hier te zijn. 
 Er zijn erfenissen en doorwerkingen van eeuwen slavernij- en koloniale geschiedenis 
aan de kant van nazaten van slaafgemaakten én aan de kant van nazaten van slavenmakers. In 
tegenstelling tot landen waar de slavernij zelf plaatsvond, kwamen in slavernij-
organisatielanden als Nederland, de diverse erfenissen en doorwerkingen pas met elkaar in 
aanraking na de substantiële immigratie van nazaten van slaafgemaakten. Tot dan toe hadden 
Nederlanders aan de Noordzee nauwelijks een spiegel voorgehouden gekregen die meer liet 
zien dan ze zelf wilden zien. De erfenissen waarmee zij wel waren opgegroeid waren die van 
een eeuwenlange traditie van tolerantie, ondernemingszin en strijd tegen het water, niet (ook) 
die van onderdrukking, handel in mensen en superioriteitswaan. 
 Erfenissen zijn overigens ook al die dingen die Afro-Nederlanders bijdragen aan de 
hedendaagse Nederlandse samenleving op het gebied van o.a. cultuur (van PC Hooft laureaten 
tot rappers en straattaal) en sport (de Nederlandse natie wordt op internationaal niveau door 
relatief veel zwarte sporters vertegenwoordigd). Dat is mooi, maar ze zijn ook gekoppeld aan 
doorwerkingen die er oorzaak van zijn dat er op een heleboel andere podia in de samenleving 
nauwelijks zwarte gezichten te zien zijn (regering, ceo’s, wetenschap etc.). 
 Erfenissen en doorwerkingen kunnen worden aangetroffen op economisch, politiek, 
medisch, psychisch, sociaal, cultureel, institutioneel, juridisch, religieus terrein. Samengevat 
liggen in al deze sectoren in Nederland de belangrijkste in ieder op het vlak van  
1. geïnternaliseerd (dus veelal onbewust) inferioriteits/superioriteits-denken op basis van 
fenotype, d.w.z. ideeën van ‘de ander’ op basis van diens uiterlijke kenmerken, 
waarover niet wordt nagedacht omdat ze als natuurlijk worden ervaren  
2. structurele ongelijkheid (op basis van fenotype) 
3. structurele uitsluiting (idem) 
 
Op deelgebieden is al veel onderzoek gedaan, op de meeste nog niet. En bij wat er is 
onderzocht wordt de link met het slavernijverleden heel weinig gelegd, al wordt in het 
algemeen soms wel het traumatisch verleden aangestipt, maar slavernij als psychisch-
traumatische erfenis is nog nooit echt onderzocht in Nederland. Bovendien betreft het beetje 
onderzoek dat er is vrijwel zonder uitzondering de Afro-Nederlander, die heeft een probleem. 
Maar erfenissen en doorwerkingen betreffen minstens zo zeer alle andere Nederlanders. Van 
hen moet eerst nog erkend dat ze ook (onbewust) een probleem zouden kunnen hebben 
samenhangend met dat verleden. Pas dan kan er onderzoek worden gestart en van daaruit kan 
daarna pas aan herstel worden gewerkt. 
24
