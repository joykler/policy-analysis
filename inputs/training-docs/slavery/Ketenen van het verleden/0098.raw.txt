bijlage 4A
Hoofdstuk 3: Erkenning, excuses en herstel in de wet 
 
3.1 Inleiding; regeling bij (rijks)wet geoorloofd? 
 
Een alternatief voor excuses aangeboden door de regering is het vervatten van erkenning, 
en mogelijk excuses en herstel in een wettelijke regeling. Met betrekking tot een mogelijke 
wettelijke erkenning van de Nederlandse rol ten aanzien van het slavernijverleden is dan 
allereerst de vraag aan de orde of het is toegestaan om die erkenning bij formele wet 
(Nederlandse wet of rijkswet) te doen plaatsvinden.  
 
De wetgever (regering en parlement samen) is soeverein. Het staat hem in beginsel vrij bij 
formele wet elk onderwerp te regelen dat hem goeddunkt en te bepalen of en zo ja welke 
rechten en verplichtingen hij in het leven roept.  
 
Wel behoort een formele wet qua totstandkoming en inhoud in overeenstemming te zijn 
met het hogere geschreven recht en met de algemene (ongeschreven) rechtsbeginselen.  
Voor een Nederlandse wet betekent de eis van overeenstemming met het hogere 
geschreven recht dat een wet niet strijdig mag zijn met de Grondwet, met het Statuut en 
met internationale overeenkomsten en besluiten van volkenrechtelijke organisaties waaraan 
het Koninkrijk gebonden is. Veelal gaat het dan om de conformiteit met de EU-Verdragen en 
met mensenrechtenbepalingen uit bijvoorbeeld het Europees Verdrag tot bescherming van 
de rechten van de mens en de fundamentele vrijheden (EVRM).  
 
Voor wat betreft de algemene rechtsbeginselen betekent de eis van overeenstemming dat 
de wet niet strijdig mag zijn met het willekeurverbod (oftewel het redelijkheidsbeginsel), het 
evenredigheidsbeginsel, het rechtszekerheidsbeginsel, het gelijkheidsbeginsel, het 
vertrouwensbeginsel en het motiveringsbeginsel.  
 
Voor een rijkswet geldt hetzelfde als voor de wet, met dien verstande dat het verbod van 
strijdigheid met de Grondwet zich beperkt tot bepalingen die via het Statuut deel uitmaken 
69
van het recht van het Koninkrijk. 
 
Overigens is de rechter slechts in zeer beperkte mate bevoegd een (rijks)wet te toetsen aan 
het hiervoor beschreven kader. Hij mag per saldo bepalingen uit een (rijks)wet alleen 
toetsen aan rechtstreeks werkende bepalingen van verdragen en besluiten van 
volkenrechtelijke organisaties, zoals mensenrechten. Dit wil zeggen dat vooral op de 
(rijks)wetgever zelf de verplichting rust om de conformiteit met het hogere geschreven recht 
en de algemene rechtsbeginselen te bewaken.  
 
Gegeven het bovenstaande kader zien wij niet bij voorbaat redenen om te veronderstellen 
dat de (rijks)wetgever niet de vrijheid zou hebben om bij (rijks)wet tot erkenning, excuses en 
herstel van/voor de Nederlandse rol ten aanzien van de slavernij over te gaan. Het Statuut 
en de Grondwet bevatten voor een dergelijke erkenning geen obstakels, evenmin als – voor 
zover te overzien – de EU-Verdragen. De (rijks)wetgever moet ervoor zorgen dat 
conformiteit bestaat met de voor het Koninkrijk geldende verdragen die slavenhandel en 
                                                        
69
 Arjen van Rijn, Handboek Caribisch Staatsrecht, Boom juridisch: Den Haag 2019, #19, #26, #27 en #28. 
 27
