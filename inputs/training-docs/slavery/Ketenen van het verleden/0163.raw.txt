Essay voor de Dialooggroep Slavernijverleden 
Een plaats voor het slavernijverleden in Nederland  
Alex van Stipriaan, 12 maart 2021 
 
De ons voorgelegde vraag van de Dialooggroep Slavernijverleden luidt: “Hoe kan de 
herinnering aan het slavernijverleden levend gehouden worden, c.q. welke zijn de middelen 
om het slavernijverleden in het heden betekenisvol te borgen?” 
“De kwestie betreft de instandhouding van het Nationaal Monument Slavernijverleden, 
oprichting van een Kenniscentrum Slavernijverleden en de vestiging van een 
Slavernijmuseum. Zijn dit voor de samenleving als geheel middelen om het slavernijverleden 
in het heden betekenisvol te borgen? En aan welke (aanvullende) randvoorwaarden moet 
voldaan worden om dit op een succesvolle wijze bij te laten dragen aan de dialoog in de 
samenleving? Zijn hier (internationale) succesvolle voorbeelden van?  En dragen andere 
opties, zoals 1 juli als nationale feestdag, of een viering dan wel herdenking van 1 juli 1873 
(in 2023 150 jaar geleden) of 17 augustus 1795 hier in sterkere of juist minder sterke wijze 
aan bij? “ 
 
Vooraf 
Het werkveld en daarmee ook de vraagstelling van de Dialooggroep Slavernijverleden beperkt 
zich impliciet tot het trans-Atlantisch slavernijverleden. In de samenleving klinken echter 
steeds vaker geluiden ook de Nederlandse slavernij in Azië onder het Nederlands 
slavernijverleden te scharen. Dat is terecht. In beide gebieden zijn onder Nederlandse 
verantwoordelijkheid ver over een miljoen mensen in slavernij gebracht. Als niet wordt 
geëxpliciteerd wie het betreft, dan zou het dus moeten gaan over de geschiedenis van alle 
onder Nederlandse verantwoordelijkheid slaafgemaakte mensen. De dialoogggroep zal 
daarover dus duidelijk moeten zijn, wil het niet aan een nieuw soort buitensluiting 
meewerken.  
 Tegelijkertijd is er heel veel voor te zeggen om wél onderscheid te maken, maar dan 
expliciet. Het belangrijkste onderscheid met de Nederlandse slavernij in het gebied van de 
Indische Oceaan, is de racialiteit van de trans-Atlantische slavernij en de doorwerking 
daarvan in de huidige samenlevingen. De vragen die nu aan het verleden worden gesteld 
komen uit een samenleving, die ontdekt dat er zoiets als structureel racisme bestaat en dat 
Black Lives Matter ook in Nederland urgent en relevant is. Alle historische richtingaanwijzers 
gaan hierbij in de richting van wat wel de Black Atlantic wordt genoemd, nauwelijks richting 
het Aziatisch slavernijverleden. 
 Door de Atlantische vorm van slavernij zijn  compleet nieuwe samenlevingen 
ontstaan, met vrijwel compleet nieuwe culturen. Samenlevingen waarin de meerderheid van 
de bevolking slaafgemaakt was en waarvan rigide segregatie de basis vormde. De trans-
Atlantische slavernij heeft een juridisch-wetenschappelijk en religieus onderbouwd systeem 
geproduceerd, gebaseerd op de fundamentele ongelijkheid van een vermeend superieur 
Europees/wit “ras” en een vermeend inferieur Afrikaans/zwart “ras”. Tot de dag van vandaag 
werkt dit systeem door in alle betrokken samenlevingen en is de oorzaak van sociale, 
15
