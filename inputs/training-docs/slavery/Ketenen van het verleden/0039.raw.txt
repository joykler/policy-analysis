.
 
7 Conclusies en 
aanbevelingen 
Het adviescollege staat op de schouders van vele voorgangers. Het ziet zijn werk als een nieuwe 
en belangrijke stap op een lange weg, die begon met de strijd tegen de slavernij door de tot-
slaafgemaakten zelf, door abolitionisten en door de nazaten van de totslaafgemaakten, door- 
lopend tot de dag van vandaag. Er is veel bereikt, maar er is ook nog een lange weg te gaan. 
Het adviescollege heeft kennisgenomen van wetenschappelijke adviezen, en van de uitkom-
sten van de dialogen en het panelonderzoek. Het constateert een aantal centrale uitkomsten.
Ondanks de vele initiatieven tot herdenking van het slavernijverleden, de herijking van de na-
tionale geschiedenis en een groeiend bewustzijn in de politiek, bestaat er nog steeds een ge-
brek aan kennis over het slavernijverleden. In alle geledingen van het onderwijs, van het basis- 
en middelbaar onderwijs tot en met het universitair onderwijs, in de lerarenopleidingen en het 
voortgezet onderwijs, is er te weinig aandacht voor het koloniale verleden en de slavernij. Dat 
geldt ook voor het wetenschappelijk onderzoek. Ondanks de sterk gegroeide aandacht voor 
het slavernijverleden, zijn er nog grote gebieden waar onderzoek nodig is, zowel op historisch 
vlak, als op politiek en sociaalwetenschappelijk vlak. 
De gevolgen van de slavernij beperken zich niet tot enkele sectoren, maar hebben een 
reikwijdte in de hele maatschappij. 
Beeldvorming speelt een cruciale rol in het voortleven van raciaal denken en is diepgewor-
teld in maatschappijen met een slavernijverleden, zoals de Nederlandse. Beeldvorming is een 
complex cultureel fenomeen dat geen eenduidige bron heeft en dat daardoor niet eenvoudig 
tegen te gaan is. Toch is beeldvorming niet onveranderlijk. Het is daarom zaak om meer te 
weten te komen over hoe verandering teweeggebracht kan worden. 
Dit kan alleen met een integrale, systemische aanpak.
 
7.1 Erkenning
Het adviescollege is ervan overtuigd dat erkenning van het slavernijverleden een noodza-
kelijke eerste stap is. Daarbij is het de visie van het adviescollege dat niet alleen het bestaan 
van de slavernij en haar gruwelen erkend en veroordeeld moeten worden, maar dat het ook 
eenduidig als misdaad tegen de menselijkheid aangemerkt moet worden. Daarnaast moet 
ook het aandeel in de slavernij van het Nederlands gezag erkend worden. Het adviescollege 
is van mening dat dit niet een veroordeling van groepen mensen inhoudt (bijvoorbeeld ‘witte 
mensen’) en daarmee een raciale logica omarmt. De aanduiding ‘Nederlands gezag’ geeft juist
