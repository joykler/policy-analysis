ming weer een rol, wat in dit geval leidt tot een onderrepresentatie van mensen van kleur in 
hogere posities, of tot een impliciete bias bij het personeelsbeleid. Daarnaast werd opgemerkt 
dat diversiteit geen prioriteit heeft in de bedrijfswereld, omdat er te weinig besef is van de 
positieve gevolgen van diversiteit voor de productiviteit, de internationaliteit, en uiteindelijk 
voor de verdienste. Er zijn daarom leiders nodig die de meerwaarde van diversiteit begrijpen 
en implementeren. Sommige deelnemers spraken zich expliciet uit voor een quotum.  
In de sectorale dialoog Justitie en Veiligheid pleitten de deelnemers unaniem voor erkenning 
en excuses, en zij waren het erover eens dat er meer historisch besef nodig is. Maar over de 
vraag wat te doen met koloniale standbeelden, was er meer verdeeldheid. Hoewel deelne-
mers het erover eens waren dat ‘standbeelden van omstreden historische figuren gewoon op 
geen enkele manier’ kunnen, waren zij er niet van overtuigd dat deze standbeelden zonder 
meer moeten worden weggehaald. De groep erkende hoe diep geworteld deze beelden zijn, 
het weghalen daarvan tast ook een bepaald Nederlands zelfbeeld aan: ‘Er zijn mensen die 
zeggen: er mag niks meer. Zwarte Piet mag niet meer, het beeld mag niet meer. Van de ene 
op de andere dag alles afschaffen, leidt tot frustraties. Het groeit wel naar elkaar toe, maar van 
vandaag op morgen gaat het niet lukken. Waar mensen trots op waren, blijkt allemaal niks te 
zijn, en dat slaat diep in.’
In de sectorale dialoog Cultuur en Media stond, zoals te verwachten, beeldvorming ook cen-
traal. Deelnemers constateerden dat de normalisering van witheid sinds de Black Lives Mat-
ter-beweging licht aan het verschuiven is, maar dat er breder bekeken nog steeds vanuit wit 
perspectief gedacht wordt. Er is met name discussie gevoerd over wat de intentie van een 
standbeeld is. ‘Een standbeeld is altijd een verering’ en ‘een standbeeld is altijd ter ere of ter 
nagedachtenis van iemand of iets’ waren twee van de uitspraken waar iedereen het over eens 
was. Maar over de vraag hoe daarmee om te gaan, verschilden de meningen enorm. De een 
vond dat standbeelden van omstreden historische figuren verwijderd moeten worden; de an -
der wilde standbeelden niet vervangen maar wilde wel nieuwe plaatsen; weer een ander vond 
dat standbeelden in context geplaatst moeten worden, niet alleen met een uitlegbordje, maar 
ook met een verhaal eromheen. Een van de deelnemers gaf aan dat ‘standbeelden juist ook 
een educatief karakter kunnen hebben mits het in de totale context wordt geplaatst’. Daar 
werd tegenin gebracht dat standbeelden niet hoeven te blijven staan om een verhaal te ver-
tellen of om aan de geschiedenis herinnerd te worden. 
In de sectorale dialoog Sport gaf de moderator zelf ook een voorbeeld. Zij vertelde dat zij bij 
belangrijke toernooien regelmatig door haar moeder van de tennisbaan gehaald werd, ‘omdat 
ze steeds als n*g*rkind en aap werd uitgescholden’ en opmerkingen kreeg dat ‘deze sport niet 
voor jullie soort’ is. Hoewel bleek dat ervaringen van racisme individueel kunnen verschillen, 
was er wel consensus over het feit dat het een probleem is dat aangepakt moet worden. Er 
ontstond veel discussie over het ‘hoe’. Sommige deelnemers pleitten bijvoorbeeld voor har-
dere straffen, andere voor meer dialoog en anti-racismetraining. Ook hier kwam naar voren 
dat racisme als een systemisch probleem wordt gezien, niet als enkel het handelen van indi-
viduen. Het probleem was volgens deelnemers dat scheve verhoudingen genormaliseerd zijn, 
‘daardoor merken we ze niet meer op’. 
28
