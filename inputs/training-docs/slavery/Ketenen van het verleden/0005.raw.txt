.
1 Woord vooraf
‘Not everything that is faced can be changed, 
but nothing can be changed until it is faced.’
James Baldwin
Op 1 juli 2020 werd het Adviescollege Dialooggroep Slavernijverleden ingesteld. Het 
adviescollege kreeg als taak om binnen het Koninkrijk der Nederlanden een dialoog te 
organiseren over het slavernijverleden en de doorwerking daarvan in de hedendaagse 
samenleving. Een dialoog gericht op verbinding en op een bredere erkenning en inbedding 
van dit gedeelde verleden.
 
Een opdracht als deze is in de huidige tijdgeest niet eenvoudig; een dialoog organiseren die 
verbindend moet zijn over een gedeeld verleden waarvan de belevingen zo uit elkaar lopen. 
Een verleden dat nog steeds diepe sporen nalaat in de hedendaagse samenleving. Voor een 
deel van de bevolking gaat dit verleden over hoogtepunten in de Nederlandse geschiedenis, 
over voorspoed en welvaart. Maar voor een ander deel van de bevolking gaat het over 
voorspoed en welvaart die verdiend werden over de rug van hun voorouders. Zij ondervinden 
daar in hun dagelijks leven nog steeds de gevolgen van. 
 
Het slavernijverleden gaat niet alleen over slachtofferschap, maar ook over moed, veerkracht 
en verzet. Dit is zeker van toepassing op al die mensen op wier schouders het adviescollege 
staat. Zij hebben jarenlang geijverd om het slavernijverleden en de doorwerking ervan in 
het heden, te agenderen. Mensen die hun stem in protest hebben laten horen, die tegen de 
stroom in zijn gegaan, die al vele dialogen over dit thema hebben gevoerd.
 
Een steeds grotere groep mensen laat een stem horen over de scheve verhoudingen binnen 
onze maatschappij. Zij spreken zich uit tegen racisme, discriminatie en uitsluiting. Aan 
de andere kant staat een groep die dat verleden niet kent of niet wil horen. Die bang is 
eigen tradities, houvast en ankers kwijt te raken in een toch al complexe samenleving. Een 
samenleving in verandering, met verschillende verhalen. Mensen weten soms niet precies hoe 
zij moeten reageren. Ze hebben het gevoel niet de juiste woorden te kennen, of weten niet 
welke nieuwe posities zij moeten innemen ten opzichte van dit complexe onderwerp.
In de georganiseerde dialogen kwam naar voren dat de kennis over het Nederlandse 
slavernijverleden gering is. Dat geldt voor Nederland als geheel, maar ook voor de 
gemeenschappen van nazaten. Er zal dus veel meer kennis en collectief bewustzijn moeten 
worden verworven om een gezamenlijke, nationale geschiedenis te kunnen beleven. 
5
