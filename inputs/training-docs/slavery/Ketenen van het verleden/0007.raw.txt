.
2 Samenvatting
Het Adviescollege Dialooggroep Slavernijverleden adviseert om bij wet te erkennen dat de 
slavenhandel en de slavernij die tussen de zeventiende eeuw en 1 juli 1863 direct of indirect 
onder Nederlands gezag hebben plaatsgevonden, misdrijven tegen de menselijkheid waren. 
Daarbij moet ook het leed erkend worden van alle mensen die slachtoffer van deze misdrijven 
zijn geworden en het leed van hun afstammelingen.
Erken ook de strijd, successen en invloed van degenen die zich in de loop der eeuwen tot 
heden toe hebben verzet tegen slavernij, racisme en discriminatie.
Voorts adviseert het adviescollege dat de Staat der Nederlanden, mede als rechtsopvolger 
van eerder Nederlands gezag, die slavenhandel en slavernij direct of indirect heeft toegestaan, 
mogelijk gemaakt, bevorderd of bedreven, hiervoor bij wet zijn excuses aanbiedt. Het 
adviescollege beveelt aan dat de Staat der Nederlanden bij het aanbieden van excuses de 
bereidheid uitspreekt om dit historisch onrecht, dat tot op heden in velerlei vormen wordt 
ervaren, zoals discriminatie en institutioneel racisme, zoveel mogelijk te herstellen.  
Aanbevolen wordt dat de minister-president excuses namens de regering aanbiedt.  De keren 
dat de koning zich heeft uitgesproken over het verleden (Indonesië en Wilhelmina (WO II)), 
heeft dat grote symbolische betekenis gehad voor de gemeenschap.
Het adviescollege adviseert hierbij de volgende acties te ondernemen.
Vergroot het bewustzijn over de trans-Atlantische slavernij via onderzoek, onderwijs en 
kunstzinnige projecten onder meer door een nationaal onderzoeksprogramma te starten naar 
het slavernijverleden en de hedendaagse erfenissen en doorwerkingen daarvan, waaronder 
institutioneel racisme. In de opstelling en uitvoering van dit onderzoek moeten zowel nazaten 
als niet-nazaten van totslaafgemaakten participeren. Meer onderzoek vanuit een grassroots-
perspectief zou de meerstemmigheid ten goede komen. Dit onderzoek moet niet alleen 
de geschiedenis van slavernij omvatten, maar ook historische en hedendaagse sociaal-
economische, medisch-psychische, spiritueel-religieuze en cultureel-politieke aspecten 
daarvan. Bekijk op welke wijze reeds bestaande instituten zoals het NiNsee daar integraal 
bij kunnen worden betrokken, zodat doublures worden voorkomen en duurzaamheid wordt 
gewaarborgd.
Onderzoek daarbij op welke wijze reeds bestaande initiatieven en instituten die gericht zijn 
op het verdiepen van het substantieve burgerschap van Afro-Antillianen en Afro-Surinamers 
kunnen worden gecontinueerd, geïntensiveerd en versterkt. 
7
