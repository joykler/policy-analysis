bijlage 1
TOELICHTING 
1. Inleiding 
Deze regeling strekt tot instelling van het Adviescollege dialooggroep slavernijverleden. Dit adviescol-
lege wordt gevraagd om een dialoog over het slavernijverleden te organiseren en om een rapport met 
bevindingen van de dialoog op te stellen.
2. Achtergrond 
Er is in Nederland in toenemende mate maatschappelijke aandacht voor het slavernijverleden. Sporen 
van het slavernijverleden werken in de samenleving door tot op de dag van vandaag.
Het kabinet vindt het van belang om jaarlijks bij de afschaffing van de slavernij en de doorwerking van 
het slavernijverleden stil te staan en daarnaast ook op andere manieren hieraan actief aandacht te 
schenken. Hiermee wil het kabinet een rol spelen in het levend houden én aan volgende generaties 
doorgeven van de herinnering over het slavernijverleden, zodat nooit vergeten wordt dat ook het leed 
van zovelen in slavernij, deel uitmaakt van onze geschiedenis.
Het kabinet is via de ministeries van Onderwijs, Cultuur en Wetenschap (OCW), Sociale Zaken en 
Werkgelegenheid (SZW) en Binnenlandse Zaken en Koninkrijksrelaties (BZK) dan ook betrokken bij een 
palet aan activiteiten gericht op het slavernijverleden. In een brief aan de Tweede Kamer van 1 juli 
1 
2019 over het slavernijverleden werden die activiteiten door de minister van BZK, mede namens de 
ministers van OCW en SZW, geschetst. Een aantal voorbeelden hiervan is de ontwikkeling van een 
nationale museale voorziening slavernijverleden, de voortaan structurele financiering van de jaarlijkse 
herdenking bij het Nationaal Monument Slavernijverleden en de Nederlandse invulling van het 
decennium voor mensen van Afrikaanse afkomst (januari 2015–december 2024), dat zich richt op de 
versterking van de aanpak van racisme in Nederland.
In diezelfde Kamerbrief over het slavernijverleden schreef de minister van BZK ook dat het kabinet het 
van groot belang acht dat er een dialoog over het slavernijverleden, en over de doorwerking daarvan 
in de hedendaagse samenleving plaatsvindt. Een dialoog die gericht is op verbinding en op een 
bredere erkenning en inbedding van dit gedeelde verleden.
Een onafhankelijke dialooggroep (‘Adviescollege dialooggroep slavernijverleden’) zal via verschillende 
gesprekstafels de dialoog voeren. De dialoog richt zich niet alleen op Nederlanders van Afrikaanse 
afkomst, maar op de Nederlandse samenleving in zijn geheel en in het bijzonder ook op de Caribische 
delen van het Koninkrijk. Voor 1 mei 2021 zal de dialooggroep een rapportage aan de minister van BZK 
aanbieden met de bevindingen van de dialoog. Deze regeling strekt tot het instellen van de dialoog-
groep.
3. Adviescollege 
Het Adviescollege dialooggroep slavernijverleden heeft tot taak het organiseren van een dialoog over 
het slavernijverleden en het opstellen van een rapport met bevindingen van de dialoog. Daartoe zal 
het adviescollege:
1. de onafhankelijkheid en inhoudelijke samenhang van de dialoog waarborgen;
2. de gesprekstafels binnen de maatschappelijke sectoren en in het Caribische deel van het Koninkrijk 
organiseren en faciliteren; en
3. een rapport met bevindingen van de dialoog opstellen en aanbieden aan de minister van 
Binnenlandse Zaken en Koninkrijksrelaties.
Het instellen van een Adviescollege dialooggroep slavernijverleden waarborgt dat de dialoog over het 
slavernijverleden onafhankelijk van de overheid gevoerd kan worden. De overheid faciliteert slechts 
de dialoog. Dat is van belang, omdat de Nederlandse overheid immers gezien kan worden als een 
partij in deze discussie. Het instellen van het Adviescollege dialooggroep slavernijverleden zorgt er 
bijvoorbeeld voor dat de overheid geen rol hoeft te spelen in het selecteren van deelnemers aan de 
gesprekstafels. Dit zou de bevindingen van de dialoog kunnen sturen en deze daarmee aan waarde 
doen verliezen. De leden van het Adviescollege dialooggroep slavernijverleden handelen niet op last 
van ruggespraak met een bepaalde achterban.
1
Kamerstukken II 2018/19, 35 000 VII, nr. 101.
Staatscourant 2020 nr. 38358 20 juli 2020
3
