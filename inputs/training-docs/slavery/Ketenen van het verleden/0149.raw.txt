bijlage 4c
 
Levend slavernijverleden in Nederland en de Nederlandse 
Cariben 
Rose Mary Allen en Alex van Stipriaan 
 
 
In opdracht van de Dialooggroep Slavernijverleden schreven Prof. dr. Rose Mary Allen en 
Prof. dr. Alex van Stipriaan ieder een essay over de vraag hoe het slavernijverleden in de 
Nederlandse Cariben, respectievelijk Nederland levend wordt gehouden en hoe dat nog beter 
zou kunnen worden geborgd. 
Rose Mary Allen (p. 2-14) geeft uitgebreid inzicht in wat er door Antillianen al is gedaan aan 
geschiedschrijving over de slavernij. Ook de orale geschiedenis en cultuur is daarbij 
belangrijk, onder meer vanwege de  insiders view. Daarnaast behandelt zij de zichtbaarheid 
van de slavernij in de Caribische samenlevingen aan de hand van herdenkingsdagen en 
monumenten. Andere vormen van  zichtbaarheid komen eveneens aan bod, zoals film, theater 
en tentoonstellingen. Zij pleit voor substantiÃ«le steun om veel meer onderzoek op en over de 
eilanden te kunnen doen en om tevens op basis daarvan het onderwijs van dienst te kunnen 
zijn. 
Alex van Stipriaan (p. 15-32) bespreekt de situatie in Nederland en besteedt eveneens veel 
aandacht aan het onderwijs en meer in het algemeen aan het bestaande kennisniveau over het 
slavernijverleden. Hij koppelt de verschillende wijzen waarop Nederlanders zich al of niet 
met dit verleden identificeren aan de erfenissen en doorwerkingen van dat verleden zelf en 
aan de kwestie van Reparations. Op verzoek van de Dialooggroep maakt hij bovendien een 
korte tour door de wereld om te tonen hoe elders aandacht aan het slavernijverleden wordt 
gegeven en besluit met een groot aantal aanbevelingen voor de Nederlandse situatie, 
waaronder een substantieel museum met onderzoekscentrum en een andere, dekoloniale 
benadering van het onderwijs. 
1
