• Tula 
In de adviesopdracht is gevraagd ook de rehabilitatie van Tula te betrekken. Mede gelet 
op de verstrekte adviezen van wetenschappers en bevindingen uit de dialogen, adviseert 
het adviescollege positief over de rehabilitatie van Tula.
• Andere verzetshelden 
Het adviescollege merkt daarbij op dat de opdracht zich beperkt heeft tot Tula, en dat 
er meer verzetshelden zijn die in het nationale onderzoek over het slavernijverleden 
betrokken dienen te worden.
7.  Draag zorg voor voldoende en structurele financiering van herstelmaatregelen waardoor er 
duurzaam geïnvesteerd kan worden in het verminderen van de gevolgen van het slavernij-
verleden. Het adviescollege adviseert daarbij het volgende:
• Veranker de hiervoor genoemde erkenning, excuses en herstel bij wet, zodat duidelijk is 
dat er geen sprake is van vrijblijvendheid. Daarbij geeft het adviescollege in overweging 
voor een consensusrijkswet te kiezen. Dit mag echter niet leiden tot vertraging om 
de zo noodzakelijk geachte herstelmaatregelen voortvarend te implementeren. Een 
consensusrijkswet biedt de Caribische landen de mogelijkheid om mee te denken 
over de wijze waarop Nederland overgaat tot erkenning, excuses en herstel. Naarmate 
erkenning, excuses en herstel meer aanvaard kunnen worden door de landen waar de 
slavernij plaatsvond, hebben zij meer betekenis voor de toekomstige samenleving. 
Daarbij zal in een consensusrijkswet nadrukkelijk tot uitdrukking moeten worden 
gebracht dat de verantwoordelijkheid voor het slavernijverleden uitsluitend ligt bij en 
genomen wordt door het Europese deel van het Koninkrijk.
• Stel daarbij een Koninkrijksfonds ter beschikking van passende, respectvolle omvang, 
ter structurele en duurzame financiering van herstelmaatregelen. De herdenking van de 
afschaffing van de slavernij in het Koninkrijk op 1 juli 2023 zou een bij uitstek geschikt 
moment zijn voor de inwerkingtreding daarvan. 
• Treed met de landen binnen het Koninkrijk, Curaçao, Aruba en Sint Maarten, en ook 
de openbare lichamen Bonaire, Sint Eustatius en Saba en waar toepasselijk Suriname 
in overleg over de wijze van het te ontwikkelen herstelbeleid, met inbegrip van het 
hierboven genoemde Koninkrijksfonds. Dit beleid dient op 1 juli 2023 tot resultaat te 
hebben geleid. Alleen een gezamenlijk gedragen beleid kan leiden tot uitkomsten die 
voor alle partijen bevredigend zijn. Gelet op de grote onderlinge verschillen zal er ruimte 
moeten zijn voor eigen opvattingen en maatwerk, zodat neokoloniale reflexen worden 
voorkomen. Daarbij is van belang dat de samenwerking tussen deze delen van het 
voormalige Koninkrijk waar gewenst ook in operationele zin wordt bevorderd.
45
