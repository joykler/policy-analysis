een veelzijdige blik. Draag er daarbij zorg voor dat ook in de Caribische landen en Suriname 
dit verleden beter gekend en getoond kan worden.
Ontwikkel na afstemming met organisaties van nazaten beleid op basis waarvan er in de 
publieke ruimte meer nieuwe, gemeenschappelijke symbolen voor een gedeelde toekomst 
kunnen worden gecreëerd. Betrek daar ook bestaande, aan het slavernijverleden verbonden 
beelden, monumenten, gebouwen en straatnamen bij om enerzijds het verhaal van de 
geschiedenis te vertellen, en anderzijds de pijn die de confrontatie in de publieke ruimte 
bezorgt, te verzachten.
Maak van 1 juli een nationale herdenkingsdag, gesteund en bijgewoond door de koning en de 
regering (minister-president) als erkenning dat het slavernijverleden de hele samenleving aangaat.
Het staat ieder deel van het voormalig Koninkrijk uiteraard vrij ook eigen herdenkingsdagen 
te kiezen. Maak van publieke media gebruik om die dag nationaal stil te staan bij de 
verschrikkingen van de slavernij en het leed en lot van de tot slaaf gemaakte mensen in het 
hele voormalige Koninkrijk. 
In de adviesopdracht is gevraagd ook de rehabilitatie van Tula te betrekken. Gelet op de 
verstrekte adviezen van wetenschappers en bevindingen uit de dialogen, adviseert het 
adviescollege positief over de rehabilitatie van Tula.
Het adviescollege merkt daarbij op dat de opdracht zich beperkt heeft tot Tula en dat er 
meer verzetshelden zijn die betrokken dienen te worden in het nationale onderzoek naar het 
slavernijverleden.
Draag zorg voor voldoende en structurele financiering van herstelmaatregelen waardoor 
er duurzaam geïnvesteerd kan worden in het verminderen van de gevolgen van het 
slavernijverleden. Het adviescollege adviseert de hiervoor genoemde erkenning, excuses 
en herstel te verankeren bij wet, zodat duidelijk is dat er geen sprake is van vrijblijvendheid. 
Het adviescollege geeft daarbij in overweging voor een consensusrijkswet te kiezen. Dit 
mag echter niet leiden tot vertraging om de zo noodzakelijk geachte herstelmaatregelen 
voortvarend te implementeren. Een consensusrijkswet biedt de Caribische landen de 
mogelijkheid om mee te denken over de wijze waarop Nederland overgaat tot erkenning, 
excuses en herstel. Naarmate erkenning, excuses en herstel meer aanvaard kunnen worden 
door de landen waar de slavernij plaatsvond, hebben zij meer betekenis voor de toekomstige 
samenleving. Daarbij zal in een consensusrijkswet nadrukkelijk tot uitdrukking moeten 
worden gebracht dat de verantwoordelijkheid voor het slavernijverleden uitsluitend ligt bij en 
genomen wordt door het Europese deel van het Koninkrijk.
Stel een Koninkrijksfonds ter beschikking van passende, respectvolle omvang, ter structurele 
en duurzame financiering van herstelmaatregelen. De herdenking van de afschaffing van 
de slavernij in het Koninkrijk op 1 juli 2023 zou een bij uitstek geschikt moment zijn voor de 
inwerkingtreding daarvan.
9
